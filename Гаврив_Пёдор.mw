'''Гаврив Пёдор''' (рочöнжык '''Тараканов Фёдор Гаврилович''', 1900—1997) — [[Коми отир|коми]] политик, поэт. [[Перем ладорись Коми кытш|Коми кытш]] лöсьöтiссезiсь öтiк, олан сьöрна пессис öтласа [[Коми Республика|Коми республика]] понда.

==Олантуй==

Гаврив Пёдор чужис Юсьваын 1900 февраль 17 лунö гов крестьянин гозъялöн. Помалiс 1911 годö [[Кудымкар|Кудымкар]]ись пондöтчан школа, а 1915 воын карись нёль класся училищё. 1915—1918 воэзö велöтчис [[Красноуфимск|Красноуфимск]]ын му-видз уджалöм сьöртi техникумас, кöдö пöдналiсö йöзпытшкся косясян пондöтчöм кузя.

1918 сентяб коста аркмöтiс том отир понда чукöр — III интернационал бердын том социалисттэзлiсь йитöт ([[комсомол]]).
Вöлi [[Йöзпытшкся косясян|йöзпытшкся косясян]]ын, кесъялiс дивизиялöн политотделын, сыбöрын — 23 Камакатытiсь полклöн агитаторöн-организаторöн. Одзлань уджалiс ЧК-лöн тодильнöй юкöтын. [[Гöрд армия|Гöрд армия]]ись вöлi демобилизуйтöм Республикаись Реввоенсоветлöн висьталöм сьöртi 1920 февраль коста, кыдз му-видз уджалöм сьöртi специалист да вöлi ыстöм Кудымкарö агрономöн.

Уна вын сетiс, мед лэбтыны кöзяйство, культура да велöтöм Коми кытшын. Округись советтэзлöн медодзза öксян дырйи, кöда вöлi 1925 апрель коста, сiйö бöрйисö окрисполкомись уджалан президиумлöн одзза составö, сетiсö уджавны округись му сьöртi юкöтын юралiсьöн.

Уна керис коми отир коласын йöктöм-сьылöм, гижöм, литература, школа зорöтöм понда, медодзза типография осьтöм понда да округись медодзза газета «[[Гöрись|Гöрись]]» лэдзöм понда. Уна во сьöрна уджалiс веськöтлiсьöн коми му велöтöм сьöртi котырын. 1924 январ коста вöлi делегатöн Рочмуись XI да Дöс союзiсь Советтэз öксяннэзын.

1928 годö ЦК РКП(б) иньдiс сiйö уджавны [[Коми лапöл|Коми лапöл]]ö. Уджалiс облисполкомын юралiсьöн, бöрйисьлiс ВЦИК членöн. Нуöтiс ыджыт удж му-видз кöзяйство коллективизируйтöм сьöртi, вöр заптöм сьöртi Коми лапöлын, а сэсся [[Кардор лапöл|Кардор лапöл]]ын.

1937 годö репрессируйтöм, пукалiс вит во, сыбöрын вöлi ыстöм пыр кеж [[Сибир|Сибир]]ö. Лэдзисö 1954 годö, реабилитируйтiсö 1956 годö. Сэсся перво уджалiс гортас вöрпромхозын, а сыбöрын мунiс овны [[Сыктывкар|Сыктывкар]]ö, кытöн и кулiс 1997 нояб 26 лунö.

==Небöггес==
* Без вины над пропастью. Документальная повесть. Сыктывкар, 1992.
* Борьба за округ. Стихи и воспоминания. Кудымкар,1990.

==Кывбуррес==
* Асыв
* Бордтöм варыш
* Бюрократ
* Варыш
* Иньва   дорын
* Йöктöтан   песня
* Коми   ёртлö
* Муна, лэдзча югыт шор дорö 
* Муна, пыра
* Мыля меным, томлö
* Ой тöв
* Онмöсьтан  песня
* Пашко (быль)
* Пызан  сайын  песня
* Сартасок
* Сьöлöм   доймö
* Тэ  эд  басöк
* Шондi чеччис
* Эн тэ  сьыв

==Ошканпассэз==
Гварив Пёдорлö сетiсö Гöрд дöрапаса Удж орден, медаллез. Сылöн вöлi «Кудымкар карлöн почётнöй гражданин» гора ним (1995).

==Öшмöссэз==
* Коми-пермяккез. Кудымкар, 2008. ISBN 978-963-9876-09-05.
* Коми-Пермяцкий автономный округ на рубеже веков. Кудымкар, 2000. ISBN 5-87901-051-1
* ''Пахорукова В.В.'' Иньва йылiсь сьыланкыв. Коми-пермяцкöй литература 20–80 годдэзö. Кудымкар, 1989.
* Чтения, посвященные 100-летию Ф. Г.Тараканова. Сыктывкар, 2000.
* Краеведческие чтения к 110-летию Ф. Г. Тараканова, 85-летию Коми-Пермяцкого округа. Сборник докладов и сообщений. Кудымкар, 2010.


[[Category:Коми гижиссез]]
[[Category:Перем ладорись Коми кытш]]
