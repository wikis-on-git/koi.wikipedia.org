Бажин (Бажинчи, Бажина) - Перем ладорись Коми кытшын, Юсьва районын учöт грезд.

=== Ним йылiсь ===
Бажин ним лоис кык кывсянь ''Важ'' (роч: старое) да ''Ин'' (роч: место). 

=== География ===
Бажина грезд сулалӧ мыс вылын, куим ладорсянь сы гöгöр кырассэз, кыті котӧртӧны ӧтік ю да кык шор. Рытъяв ладорсянь котӧртӧ Пöй ю, ойвывсянь Шедов грезд дынсянь сійӧ янсӧто Шедов жӧ нима шор, асывладорсянь ыббэз, лувывладорсянь - Ыджыт йир нима кырас да Ябыр нима шор. 

Кимна посад дынöдз туй кузя вит километр, веськыта Ябыровчи грездӧт да вӧрӧн тырӧм туй кузя - нёль километр.

=== Янсалӧм ===
Одзжык Бажина грезд янсалӧм кык тор вылӧ: ''Улісь туй'' - матынжык Пӧй ю дорын, да ''Вылісь туй -'' матынжык ыббез дынын.

=== История ===
1869 воӧ Бажинаын вӧлӧмась 10 кӧзяйсво, кытӧн олӧмась 21 мужик да 22 инька (быдӧссӧ 43 морт), сэк жӧ вӧлӧма ни 1 православнӧй часовня.

1904 воӧ Бажинаын вӧлӧмась 16 кӧзяйсво, кытӧн олӧмась 39 мужик да 33 инька (быдӧссӧ 72 морт).

1909 воӧ Бажинаын вӧлӧмась 18 кӧзяйсво, кытӧн олӧмась 38 мужик да 43 инька (быдӧссӧ 81 морт).

1926 воӧ Бажинаын вӧлӧмась 20 кӧзяйсво, кытӧн олӧмась 43 мужик да 51 инька (быдӧссӧ 94 мор, быдӧнныс ны коласісь коми-пермяккез).

1930-й воэзӧ Бажинаын оссис ''"Красный пахарь"'' нима колхоз, кытчӧ пырлӧмась эшӧ сэтшӧм грезддэз кыдз Шедов, Ябыровчи да Микалёв (Ляч Мыс). Колхозлӧн вӧлӧмась асланыс порсь, мӧс да курӧг пермаэз, двор, кытӧн видзӧмась вӧвез. Председательӧн вӧлӧма Пётр Тихонович Калин. 1950 воӧ  колхоз "Красный пахарь" ӧтлаасис ''"Красная звезда"'' (Кимна), ''"Зарево"'' (Ядьва) да ''"Свобода"'' (Питер) нима колхоззэзкӧт ӧтік колхозӧ ''"Красная звезда"''. 

1941 - 1945 воэзӧ Бажинаись, Ябыровчись да Шедовчись война вылӧ мунӧмась 43 морт, локтӧмась бӧр тӧко 9 морт. 2007 воӧ куліс медбӧрья ветеран - Пётр Максимович Тихонов. 

1963 воӧ Бажинаын олӧмась 73 ӧтік морт. Купрӧс сельпосянь уджалӧм магазин, вузасисьӧн кытӧн дыр уджалӧм Зоя Григорьевна Якимова. Вӧлӧма сіджӧ и школа, кытӧн велӧтӧмась 4-ӧт классӧдз. Велӧтіссес вӧлӧмась кыка, ӧтікыс ны коласісь - Клавдия Андреевна Трифанова. 1942 воӧ том нывкаӧн сія локтӧм уджавны татчӧ. Ӧддьӧн сьӧкыт вӧлӧм уджавны война да война бӧрсянь воэзӧ, челядь вовлӧмась тшыгӧсь да умӧля пасьтасьӧмӧсь. 1968 воӧ Бажинскӧй школа поднасьӧм.  

1971 воӧ Бажинаын вӧлӧмась 22 кӧзяйсво, кытӧн олӧмась 29 мужик да 53 инька (быдӧссӧ 82 морт).  

1983 воӧ Бажинаын вӧлӧмась 22 кӧзяйсво, кытӧн олӧмась 48 морт. 

2002 воӧ Бажинаын вӧлӧмась 

2010 воӧ Бажинаын вӧлӧмась 5 кӧзяйсво, кытӧн олӧмась 4 мужик да 4 инька (быдӧссӧ 8 морт). 

=== Отир лыд ===
2021 во пондӧтчикӧ грездын олöны кык морт. Быдыс ны коласiсь пенсионеррезз.
