[[Файл:Kama River1.jpg|thumb|250px|right|Кама ю]]
[[Файл:Kama basin.png|thumb|150px|right|Камалӧн бассейн]]
'''Кама''' — ыджыт ю [[Европа]] асыввылын, [[Урал (керӧссэз)|Урал]] керӧссэз одзын. Сія лоӧ [[Каспи саридз|Каспи саридзӧ]] усян [[Волга (ю)|Волгалӧн]] шульга вож. Волгаыслӧ Кама лоӧ медыджыт вожнас. Сылӧн кузяыс – 1805 км (Европаын 7-ӧтыс). Кама бассейнын - коми отирлӧн лунвыв горт.

== Камалӧн визывтан туй ==
Кама пондӧтчӧ [[Удмурт Республика]]ись [[Кез район|Кез]] районын, сэсся мунӧ ойланьӧ [[Киров лапӧв|Киров лапӧл]]ӧт [[Зюзьдін район|Зюзьдін]] да [[Камакатыт район|Камакатыт]] районнэс кузя, сы бӧрын кежӧ асывланьӧ и мунӧ [[Перем ладорись Коми кытш|Коми кытш]] пырйӧт, [[Гайна район|Гайна]] да [[Кӧсладор район|Кӧс]] районнэзӧттяс, петӧ [[Перем ладор|Перем ладорись]] [[Совкар район|Совкар районӧ]], кытӧн кежӧ лунвылӧ и сыбӧрын визывтӧ сё лунвывланьӧ Перем ладор кузя, Удмурт да Башкыр республикаэз коласӧттяс да петӧ [[Тотараму|Татарстан республикаӧ]], кытӧн сія и усьӧ Волгаас. 

== Камалӧн вавидзаннэз ==
Кама вылын Перем ладорын керӧмӧсь кык пором, сійӧн аркмӧмась [[Кама вавидзан]] (1915 км²), [[Вотка вавидзан]] (1120 км²), Кама кывтытісь вавидзан.

== Кама дорын каррез ==
Кама дорын сулалӧны каррез – [[Совкар]] (Соликамскӧй), [[Кыдзкар]] (Березники), [[Перем]], [[Вотка]], [[Сарапул]], [[Елабуга]], [[Чаллы]].

== Камалӧн вожжез ==
Камалӧн медыджыт вожжез: [[Вятка (ю)|Вятка]], [[Чочком (ю)|Чочком]], [[Чусва (ю)|Чусва]], [[Вишера (Перем ладорын ю)|Вишера]].

== Кама ю Коми кытшын ==
[[Перем ладорись Коми кытш|Коми кытш]] пырья Кама ю котӧртӧ паськыт оль кузя [[Порыги]] посёлоксянь да [[Светлица|Светлицаӧдз]], быдӧссӧ 120 км. Кама визывтӧ вӧррез да нюррез коласӧт. 

Коми кытшын Камаӧ усьӧны веськытладорсянь [[Кӧсва (ю)|Кӧсва]], [[Иньва (ю)|Иньва]], [[Пожва (ю)|Пожва]], шульгаладорсянь [[Весляна (Коми кытшын ю)|Весляна]], [[Сьӧдъю]], [[Лупья (ю)|Лупья]], [[Леман (ю)|Леман]].

Кама ольыслӧн профиль абу симметрия сьӧрті керӧм. Веськыт вадӧр унажыксӧ вылын, тэчӧм под иззэзісь: сёйму, извесьму, мергель. Шульга вадӧрыс, бӧра, лажмыт, ваялӧм лыаӧсь пляжжезӧн да ляпытіннэзӧн. Камалӧн ӧрыс рытвывланьын уналаӧт янсӧтчӧ виссэзӧ. Весляна усянінсянь улынжык да Кӧсва уссёӧдз ӧрыс мукӧдлаӧт паськалӧ 300 метраӧдз. Гайналӧ паныт Камаыс 180-190 м пасьта. Ӧтік воӧн ваыс татӧн кывтӧ шӧркодяс 3 км3 мымда. Гожумся межень коста Кама визывтӧ 0,3–0,6 м/сек шупытаӧн, коссезӧт – 1 м/сек-ӧдз. Коми кышын Камалӧн пыдынаыс шӧркодяс 1-1,5 м. Медучӧт пыдынаэз межень коста 50-60 см, коссезын 0,3-0,4 см. Плёссэзын пыдына овлӧ 3-5 м-ӧдз.

Режим сьӧртіыс Кама – волькытін кузя котӧртан юэз кодь. Оссьӧ апрель коста. Ваыс пондӧ ыждыны майын. Вылын тшупӧтас видзсьӧ 60-70 лун. Этія кадӧ ю кузя ӧтӧрӧ-мӧдӧрӧ ветлӧны уяланнэз – отирыс чулӧтӧны с.ш. ойланься завоз. Сія жӧ кадӧ пондӧны лэдзны вӧр, керӧны пуррез (плоттэз). Лымья тӧв бӧрын да чожа кӧ тулыс локтас, ваыс содӧ 3 метрася вылӧжык. Сэки юыс вӧтьӧ ӧрвывся терраса, ӧтлаын и вадорся вӧррез, йӧз оланіннэз.

Пыдӧсыс Камаыслӧн унажыксӧ лыаись (песӧкись), сорасӧн лоӧ кӧдз (галька), уна сорлалӧм и нювт. Ваыс Камаын рудӧв-гӧрд. Этадз лоӧ сысянь, мыля татчӧ унаӧн миськассьӧны перем системаись гӧрдрӧма сёймуэз. Лёка гудыртӧны Камалісь васӧ неыджыт шороккез, кӧдна петӧны нюррезісь. Ваыс энія шоррезын сьӧда-гӧрд рӧма, мыля сыын соралӧма сісьман органика.

Йысявны Кама пондӧтчӧ Коми кытшӧ кӧдзыттэз локтӧм бӧрын. Йыыслӧн кыза медкӧдзыт воэзӧ овлӧ 1 метраӧдз.

[[Категория:Ыджыт юэз]]
[[Категория:Юэз Рочмуын]]
[[Категория:Кама]]

[[be:Рака Кама]]
[[bg:Кама (река)]]
[[ca:Riu Kama]]
[[cs:Kama]]
[[cv:Чулман Атăл]]
[[da:Kama (flod)]]
[[de:Kama (Fluss)]]
[[en:Kama River]]
[[eo:Kama]]
[[es:Río Kama]]
[[et:Kama jõgi]]
[[eu:Kama ibaia]]
[[fi:Kama]]
[[fr:Kama (rivière)]]
[[he:קאמה]]
[[hr:Kama (rijeka)]]
[[hu:Káma]]
[[hy:Կամա]]
[[ia:Kama]]
[[id:Sungai Kama]]
[[it:Kama (affluente del Volga)]]
[[ja:カマ川]]
[[kk:Шолман]]
[[ko:카마 강]]
[[kv:Кам]]
[[la:Kama]]
[[lt:Kama (upė)]]
[[mhr:Чолман]]
[[nl:Kama (rivier)]]
[[nn:Elva Kama]]
[[no:Kama (elv)]]
[[pl:Kama (rzeka)]]
[[pnb:دریائے کاما]]
[[pt:Rio Kama]]
[[ro:Râul Kama]]
[[ru:Кама]]
[[sk:Kama]]
[[sr:Кама]]
[[sv:Kama (flod)]]
[[tt:Чулман]]
[[udm:Кам]]
[[uk:Кама]]
[[vi:Sông Kama]]
[[zh:卡馬河]]
