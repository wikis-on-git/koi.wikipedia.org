'''Изьватас''' — [[коми отир]], кöдна олöны [[Изьва (ю)|Изьва]] да Печора юэз дорын, [[Ыджыт тундра|Ыджыт]] да [[Учöт тундра]]ын, [[Обдор]]ын да [[Кола кöдж]]ын. Изьватаслöн олан му куйлö [[Коми Республика]]ись [[Изьва район]]ын, [[Яран кытш|Яран]] да [[Ямал Яран кытш]]шезын, [[Мурман лапöв|Мурман лапöл]]ын.

==Этногенез==

Этія коми группа пондöма аркмыны ХVІ {{comment|нэмсянь|вексянь}}, кöр Изьва дорын сорасисö [[Удора]]сянь да [[Емва (ю)|Емва]] дорсянь локтöм комиэз, [[Новгорт]]сянь, [[Кардор]]сянь да [[Чилимдін]]сянь локтöм [[Роч отир|роччез]] да мымдышки [[Яран отир|яраннэз]]. Роччез да яраннэз öшисö комиэз коласын, мыйсянь татöр аркмöма ассяма [[изьва диалект]], аскодя олан культура, торья антропотип. 

Субэтнос аркман шöрин вöлі Изьва катытын [[Ижемскöй слободка]]ланьын.

==История==
Медодз татісь отирыс унажыксö вöралöмась да чериалöмась, етшаника уджалöмась му да видзöмась горт пода. XVIII-XIX веккезö, эна уджжез дынö содтісьö [[кöрвидзöм]], кöда лоöма изьватас кöзяйствоын медассяма чертаöн. Кöррез видзиссезö пöртчикö комиэз пондöмась чожа босьтны аслыныс паськыт муэз тундра пасьта. Коми этнослöн мувывтор öдззöма бура содны. Кöр XIX нэм пондöтчикö комиэз олöмась токö Изьва пöлöн да матісь Печора районнезын, то сія жö век сьöрна нія босьтöны ас кипод увтö быдöс шöрöт Печора вожжезнас ([[Колва]], [[Усва]]), овмöтчöны Ыджыт да [[Канин тундра]]эзö, вуджöны Кола кöджö да [[Об]] дорö, быддлаö аслыныс оланіннэз лöсьöтікö.  

==Лыд==

1897 вося гижöтöм дырни, [[Печора уезд]]ын лыддьöмась 22 сюрс коми мортöс (невна не быдöнныс — Изьватас). А эшö 10 сюрс изьватассö адззöмась уездыс сайын. 1979 вося гижöтöм сьöрті Изьва да [[Усва район]]нэзын олöмась 27,8 сюрс морт комиэз, изьватас вужись эшö 18 сюрс коми морт вöлісö лыддьöмась мукöдлаын ([[Рытвыв Сибир]]ын, [[Яран му]]эзын да кытöн да).

==Культура да кöзяйство==

Кöрвидзöмыс талун медбура торйöтö изьватассö быдöс мöдік коми этногруппаэзісь. Нія кочуйтöны кöррезöн, кöть и оланіннэз озö енöвтö. Кöр кучикись нія вурöны кöмкöт да паськöм. Ветлöны нія [[нарта]]эзöн, кöррез дор уджалікö олöны [[чум]]мезын. 

==Политика==

Изьватас лыддьöны бы асьнысö торья отирöн, да кыдз учöтлыда ойвывся народок мöдöны босьтны сьöм веськыта [[Мöсква]]сянь.

Нылöн эм организация [[Изьватас (ассциация)|Изьватас]]. Сыктывкарын лöсьöтöмась асланыс землячество. 

==Гора нима отир==

*[[Рочев Яков Митрофанович|Митрук Як]] — гижись
*[[Леонтьев Валерий Яковлевич|Валерий Леонтьев]] — сьылісь


==Öшмöссэз==
*Белицер В.Н. Очерки по этнографии народов коми. М., 1958.
*Коми войтыр: культура да история йылысь дженьыд серпаскывъяс. Сыктывкар, 2008. ISBN 978-963-9876-02-6.
*Коми-зыряне. Историко-этнографический справочник. Сыктывкар, 1993. ISBN 5-7555-0440-7
*[http://izvatas.ru/ Сайт «Изьватас»]


{{Коми отирлӧн янсалӧм}}

[[Категория:Коми отир]]
