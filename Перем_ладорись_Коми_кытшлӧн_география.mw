[[Перем ладорись Коми кытш|Перем ладорись Коми кытшыс]] куйлö Роч муподыслöн асыввыв тор вылын, [[Урал (керöссэз)|Урал]] керöссэзсянь рытвывланьын, [[Кама (ю)|Кама]] ю йыввезын. [[Перем ладор|Перем ладорсис]] кытшыс босьтö ой-рытвыв тор. 

== Мувывтор ==
Коми кытш куйлö вылын паськытаэзын. Сылöн медылiсь чутоккез: ойвылын 61°04′ о.п., 52°52′ а.к., лунвылын 58°33′ о.п., 54°47′ а.к., рытвылын 69°32′ о.п., 51°47′ а.к., асыввылын 59°15′ о.п., 56°15′ а.к.

Муыслöн ыжда 32,77 сюрс км², этiя лоö Перем ладорись 20,4%. Коми кытш ыджытжык сэтшöм канмуэзся кыдз [[Албания|Албания]], [[Армения|Армения]] нето [[Бельгия|Бельгия]].

Лунвывсянь ойланьö кытшыс нюжалö 280 км, рытвывсянь асывланьö – 180 км.

Ойвылас кытшыскöт ордчöн куйлö коми йöзыслöн мöд чужан му – [[Коми Республика|Коми Республика]], рытвылас – [[Киров лапöв|Киров лапöлiсь]] [[Камакатыт район|Камакатыт]] да [[Зюзьдiн район|Зюзьдiн]] районнэз, лунвылын Перем ладорись [[Сива район|Сива]], [[Карагай район|Карагай]] да [[Ильинскöй район|Ильинскöй]] районнэз, асыввылын – Перем ладорись [[Добрянка район|Добрянка]], [[Усоллё район|Усоллё]], [[Совкар район|Совкар]] да [[Чердын район|Чердын]] районнэз. 

Ойланься визирыс мунö [[Ойвыв мыссэз|Ойвыв мыссэз]] кузя, рытланься – [[Вятка-Перем мыссэз|Вятка-Перем мыссэзöт]] да [[Камайыв вылынiн|Камайыв вылынiн]] кузя, лунланьсяыс – сiя жö вылынiныслöн мусюррезöт да [[Обва-Иньва волькытiн|Обва-Иньва волькытiн]] кузя. Асывланяс визирыс мунö [[Кондöс мыссэз|Кондöс мыссэзöт]], [[Кöсва лажмытiн|Кöсва]] да [[Весляна лажмытiн|Весляна]] лажмытiннэз кузя.

Кытш олö IV час отын, неöткодьыс Мöскваыскöт – +2 час.

== Му пытшкöс ==
Унажык сы йылiсь видзöт: [[Перем ладорись Коми кытшлöн му пытшкöс|Перем ладорись Коми кытшлöн му пытшкöс]].

Коми кытшыс куйлö Роч муподлöн асыввыв дорланяс. Муподыс кык сувда: улынжык – кристалл кодь топыт фундамент, вылынжык – пуксьöссэзiсь (осадочнöй) вевтöс. Топыт фундаментыс куйлö 1600–3000 м пыдынаын. Сiя тэчöма гнейссэзiсь да граниттэзiсь. Пуксьöса вевтöс аркмöма палеозой, мезозой да кайнозой каддэзö, кöркöся саридззезын пуксялан быдкодь породаэзiсь, эд уна сё миллион во сьöрна саридззез абу öтпырись вевттьылöмась öння Коми кытшыслiсь мувывторсö. Но медся уна  пуксьöссэз кольччöмась палеозой кадся перем системасянь. Коми кытшыслiсь мувывторсö нiя тыртöны 60% вылö. Перем кадö шогмöмась извесь из, кремнийвевья да магмавевья породаэзiсь конгломераттэз, сера рöма мигреллез да сёйез, чочком кварцись лыа (песöк), кöдна невна не быдöнныс куйлöны горизонталь нёжöн. Горизонттэз мичöтöмöсь быдкодь рöммезö, но медуна татöн чим гöрд сёйез да мергеллез. Сера рöма кызаыслöн кушмöминнэз бура тыдалöны Иньва, Кува да Велва оллезын.

Коми кытш рытвыв визир пöлöн паськалöмась мезозой кадся пуксьöссэз (вевттьöны 30% мувывторсис). Нiя нюжалöны меридиан пöлöн да аркмöмась триас да юра каддэзö гöрд рöма лыа иззэiсь, кытчö шочыныка сорасьöны мергеллез да извесь иззэз, руд да пемыт руд сёйез да лыа иззэз.

Геология сьöртi медтом – кайнозой – кадся пуксьöссэз быдлаöт вöснит вевтöсöн шебралöны важынжык, палеозöй да мезозой кадö, пуксялöмсö. Медбура зорамöма нёльöттор кадся системаыс ю оллезiсь аллювий пуксьöссэзын да Коми кытш ой-асыввылын, кытöн сiя тэчöма кыссян йыöн (ледникöн) ваялöм лыаэзöн да суглиноккезöн, кöднаö мукöдлаöт кольччöмась валуннэз да кодз иззэз.

== Му вевдöр == 
Унажык сы йылiсь видзöт: [[Перем ладорись Коми кытшлöн му вевдöр|Перем ладорись Коми кытшлöн му вевдöр]].

Му вевдöрыс Коми кытшын абу öткодь. Пуксьöса породаэз куйлöны топыт фундамент вылас горизонталь нёжöнжык, сiйöн и рельефыс унажыксö лажмыт да волькыт. Муыс лэбöма татöн, саридз вевдöрсянь кö лыддьыны, шöркодяс 100-200 м вылынаö. Медвылын чуттэсö адззöмась Камайыв вылынiнiсь (329 метраöдз), медся лажмыттэсö – Весляна лажмытiнiсь (120-130 м).

Ыджыткодь роль Коми кытшын му вевдöр аркмöтöмын орсöма кыссян йы.  Йыыс кыссьылöма кытшыс ойланься визирöдз да ваялöма сьöрас уна пазöтöм тор, а кöр бöрыньтчис, вевдöрыс вежсьöма визывтан ваэс шогья. 

Юэзлöн сук везöт бура тöдчö рельеф аркмöтöмын и талун. Юэс (шуам, Иньва, Кува, Кöсва, Юм) уналаöттяс кырöтöны мусö.  Юэз коласын ва юканнэзöн лоöны вылын волькытiннэз. Нiя невна шыгыракодьöсь, мыля сэтi тöдчöны неыджытöсь, небыт покатэза веретяэз. Энö веретяэсö отир мукöдлаын шуöны керöссэзöн. Сэтшöмöсь Сизимтшупöта керöс Исыв ю дорын, Катша керöс Велва дорись Старцева грезд дынын, Шапка-Пожум Иньвайыв посад дорын, Разин Мыс (нето Парма мыс) Разин грезд дынын да уна мöдiккез.

Му вевдöрыс вежсьö и морт ки павкöмсянь. Поромитам кö мийö пруд, керам ва видзан, кералам вöррез, нюжöтам туйез – быдöс этасянь öння рельефыс мöдкодьсялö. 

Кытшыс ойвылын да рытвылын  лэбöны вылынiннэз, а лажмытiннэз да волькытiннэз паськалöмась шöрöт да лун-асыввылын. 

[[Ойвыв мыссэз|Ойвыв мыссэз]] – этö невна лэбыштöм шыгыракодь муэз, кöдна унажыксö быдмöмась вöрöн да нюрсялöмась. Медыджыт вылынаэз татöн сибалöны 200-250 метраöдз. Сiйöн, мыля покаттэс умöля кырöтöмöсь, лэбöминнэсö он и казав. Но сё жö Ойвыв мыссэз олöны ва юканöн. Тасянь пондöтчöны Камалöн шульга вожжез: Весляна Ручкöт, Лупья, Леман  Лёлькöт да Тимшор.

Ойвыв  мыссэзсянь лунланьöттяс, 150 км рытвывсянь асыввылö нюжалö [[Весляна лажмытiн|Весляна лажмытiн]]. Этiя лажмалöмас куйлö паськыт ольыс Кама юлöн, татöн жö сы вожжезлöн (Весляна, Лупья, Леман) кывтыттэз. Вылынаэз татöн 120-130 метраöн саридз вевдöрсянь. Кама оляс бура тыдалöны кык терраса. Одззаыс тэчöма öнняся лыа (песöк) да сёй пуксьöссэзöн, мöдыс – куш лыаись. Этiя вылынжык терраса овлö кынымкö километра пасьта, сы вылын лажмалöммезас аркмöмась сфагнума ыджыт нюррез, а кöсжык иннэзын – пожума яггез.

Лунвылынжык ми адззамö [[Кöсва лыжмытiн|Кöсва лыжмытiн]]. Сiя лоö [[Кöсва|Кöсва]] юлöн паськыт да волькыт оль, кöдö аркмöтöмась кыссян йы бöрся ваэз. Шöркодь вылынаэз татöн вежсьöны 120-150 м коласын. Кыкнан лажмытiныс куйлöны Кама депрессия тэчасын.

Коми кытш рытвылын да лун-рытвылын сулалö [[Камайыв вылынiн|Камайыв вылынiн]]. Медся джуджыта муыс лэбöма Лопва да Юм ю йыввезын, кытöн адззöмась и кытшыслiсь медвылын чутcö – 329 м. Но унажыксö вылынiныс куйлö 250-270 метраын саридз вевдöрсянь. Татi мунö ва юкан визь Камалöн веськыт вожжез коласын, öттэс лэдзчöны асыввылö Коми кытш му кузя, а мöддэс рытвывлань котöртöны, Киров лапöлас, да Камаö жö усьöны. Мыссэзлöн йыввез волькытöсь нето невна мылькьяöсь, но алькöса покаттэз дорöсалöмась юэзöн да шоррезöн. Камайыв вылынiн абужык нюрсялöма Войвыв мыссэс сьöртi. Медуна нюрыс татöн увдöрсяöсь. Вевдöрся нюррес эмöсь токö öтi-öтiлаын, да и то нiя непаськытöсь.

Асыввыв визирыс пöлöн Коми кытшас буракодь тöдчöны [[Кондöс мыссэз|Кондöс мыссэз]]. Кöсва да Велва коласын ва юкан визьöттяс нiя йитчöны Камайыв вылынiнкöт.

Коми кытшыслöн лун-асыввылын куйлö Обва-Иньва волькытiн, сы кузя визывтö паськыт ольöттяс [[Иньва (ю)|Иньва]] ю да сылöн вожжез – [[Юсьва (ю)|Юсьва]], [[Велва (ю)|Велва]] да [[Пожва (ю)|Пожва]].

Му вевдöрыс кытшас буракодь лöсялö му-видз уджалöм понда. Сылöн кырöтöмыс  мöдкодьсьöтö покаттэз, а сысянь ыббез да карчйöррез позьö сайöвтны кöдзыт ойвывся тöввез шогья.

== Мупытшся шедтассэз ==
Унажык сы йылiсь видзöт: [[Перем ладорись Коми кытшын мупытшся шедтассэз|Перем ладорись Коми кытшын мупытшся шедтассэз]].

Коми кытшын мупытшся шедтассэзiсь мукöдыс руда чужöмаöсь, а мукöдыс абу руда чужöмаöсь. Рудаыс аркмöма пуксьöссэзынжык. Шуам, Урал керöссэз жугалiкö поснитжык торрес вöлiсö петкöтöмöсь ордча мыса волькытiнö, мыйсянь татöн и шогмöмась кöрт рудаэз. Ны куйланiннэз эмöсь му вевдöрыслöн вылынжык иннэзын, кытшыс рытвыв визир пöлöн (Кудымкар, Юрла, Кöч да Гайна районнэзын).

Кува йыввезын кöрт рудаэсö адззöмась эшö XIX век шöрын. 1856 годö граф Строганов осьтöма [[Кува (ю)|Кува]] дорын металл керан завод, кöда уджалöма 1909 воöдз. Заводын кöртсö керöтöмась рудаись, кöдö вöлi шедтöны перем система вевдöр горизонттэзiсь.

Руда куйланiннэз йитöмöсь сёйвевья песöккезлöн сера рöма кызакöт, мыйсянь геологгез нимтöны сiйö «рудаа лöз му». Этiя рудаа муын и куйлöны кöрт руда чукöррез. Унажыксö нiя – кöртлöн карбоната öтувтчöммез, а форма сьöртi пласттэз, чечевица нето сьöвмöс коддьöмöсь. Руда видзан пласттэзлöн кызаыс овлö 0,7–3,5 м. Сiйöн, мыля нылöн етшныс абу ыджыт, öнi кöрт рудасö шедтыны татöн абу коланыс.

Пуксьöса породаэзын шогмöмась и мукöд шедтассэз: мусир (нефть), торф, бивидзан сёйез, извесь иззэз, лыа (песöк), охра. 

Мусир да торф пырöны кытшлöн лонтiсян ресурссэз коласö. 

Первуись мусирыс чижгöма му осьтаись [[Майкар|Майкар]] дорын 1960 годö. Öнi кытшыс лунвылын адззöмась мусирыслöн эшö кынымкö шогманiн. 

Быд районын эм тырмöмви торф куйлассэз, медуна – Гайна, Кöс да Кöч районнэзын.

Бивидзан сёйез пантасьлöны рытвылын да лун-рытвылын (Кöч да Юрла районнэзын), нiя куйлöны ордчöн кöрт руда шогманiннэзкöт. Сы понда нiйö кöркö уджöтлöмась Куваись металлкеран заводын. Öддьöн бурöсь сёй шогманiннэз [[Кöсва|Кöсва]], [[Юм (ю)|Юм]], [[Лолöг (ю)|Лолöг]], [[Чус (ю)|Чус]] да [[Вурлам (ю)|Вурлам]] йыввезын. Медбура тöдса ны коласiсь Кöч районiсь [[Зырянов|Зырянов]] дорын сёй куйланiн. А чочком сёйез, бöра, пантасьлöны шочжыка.

Извесь иззэз куйлöны омöн кытш пасьта. Медыджыт куйлассэз Кöч да Юрла районнэзын ([[Зула (ю)|Зула]] ю ольын), Юсьва районiсь [[Кимина|Кимина]] грезд дорын да Гайна районiсь [[Данилова|Данилова]] посад дынын. Пласттэслöн кызаыс 0,5-сянь 4 метраöдз. Адззöм извесь иззэслöн öтласа ыжда лоö 1 млн. т мымда.

Лыаэз (песöккез) быдлаын жö эмöсь. Нiя аркмöмась нёльöттор кадö аллювий да кыссян йы бöрся пуксьöссэзынжык. Медся озырöсь (богатöсь) песöккезнас Коми кытшыслöн ойвыв районнэз. Лунвывлын, Юсьва районiсь [[Дöйкар|Дöйкар]] да [[Купрöс|Купрöс]] дорын куйлöны кварца лыаэз, кöднö позьö лэдзны стёкло керöмö. 

Охралöн зэв бур шогманiннэз пантасьлöны Кöс районiсь [[Кордон|Кордон]], [[Нагорнöй|Нагорнöй]] да [[Чиркова|Чиркова]] дынын, а сiдзжö Юсьва районiсь Дöйкар грезд дорын.

Коми кытш озыр и минерал ваэзöн. Кудымкар да Юсьва районнэзын адззöмась веськöтчöм понда öддьöн лöсялан ваэз: хлорида-нарияöсь, сульфата-натрияöсь, иода-бромаöсь да сира-ваувтыраöсь. Позьö босьтны бурдöтчöм могись и Майкар дорись минерал ва петанiннэз.

== Климат ==
Унажык сы йылiсь видзöт: [[Перем ладорись Коми кытшлöн климат|Перем ладорись Коми кытшлöн климат]].

Климат Коми кытшын шöркодь континентвывся: гожумыс кöть и шоныт, а дженыт, тöввез жö мукöд воэзö сулалöны öддьöн ни кöдзытöсь. Этiйö позьö вежöртны: кытшыс куйлö экваторсянь зэв ылын да и океан доррезсянь абу матын. Сiйöн и руыслöн тöвся шонтöгыс (температураыс) лажмытöв, а неöткодьыс тöвся да  гожумся шонтöггез коласын öддьöн ыджыт.

Уна во сьöрна казялöмась: январын шöрöт шонтöгыс Коми кытшас -16°С, юль коста - +17°С. Сiдзкö неöткодьыс шонтöгыслöн лоö годнас 33°, а мукöд воэзö медыджыт да медучöт шонтöггез коласын неöткодьыс вермас локны 85°-öдз. Кöть и кытшыс куйлö 3000 км-ся ылынжык [[Атлантика океан|Атлантика океансяняс]], этiя океаныс сё жö буракодь павкö сы климатыслö. Годыслöн кöдзыт кадö рытвыв да лун-рытвыв тöввез вайлöны кымöррез, сы коста пондö лымьявны да шоналыштлö. А воыслöн шоныт кадö нiя жö тöввез чинтöны руыслiсь шонтöгсö да вайлöны зэррез.

== Ваэз ==
Коми кытшын муыс öддьöн ваöсь. Юэз, тыэз да нюррез татöн тыр, мыля ваыс усьö кымöрсяняс бура и уна, а пакмö муись умöлькодя. 

=== Юэз ===
Унажык сы йылiсь видзöт: [[Перем ладорись Коми кытшын юэз|Перем ладорись Коми кытшын юэз]]

Юэс Коми кытшын босьтöны ванысö унажыксö кымöрсянь усялöмись. Тулыснас лымыс сывлö да юэз ыждывлöны, сiя кадö медуна ва и кывтö. Гожумнас да арнас юэсö видзöны öшöмсянь зэррез, мукöдкоста нысянь ваыс öддьöн чожа содлö да вöтьлö видззез да луддэз, мыйсянь öддьöн умöль овлö му-видз уджалiссезлö, эд заптöм туруныс эта дырни тшыксьö. 

Гожумсö да тöвсö юэз юктассьöны  ключчезöн да мöднёжа муувтся ваэзöн. Нагладь ыджыт роль мупытшся ваэзлöн тöвнас, кöр юэз йысялöмöсь.

Юэз режимын аскодя лоö то мый: вит тöлiсь сьöрна (ноябсянь мартöдз) нiя вевттисьлöны йыöн. Йыыслöн кыза овлö 50-75 см. Апрель пондöтчикö юэз оссьывлöны. Вöррезын тулысся ва ыждö сёрмöмöн. Нюраиннэзын ваыс юэзын, тодиль ойланьын,  сёрöнжык жö ыждылö. Тулысся ыждöм дырни юэз нöбöтöны öддьöн уна ва, кöда сы коста не шоча вевттьылö ордча муэз. Шуам, Кама дорын сулалан Кöсвадын нето Старица грезддэз тшöкыта шедлöны ва увтö 10 лун кеж нето нельки дыржык кежö.  Сэсся ваыс пондö чинны, и кöркö гожум шöрланяс юыс вöлись пуксьö аслас öрö.

Кытшас 400-ся унажык ю. Невна не быдöнныс лоöны [[Кама (ю)|Кама]] бассейнын. Ачыс Кама ю кытшыс му кузя котöртö рытвывсянь асывланяс, а сылöн вожжэс (притоккез) артмöтöны кытшыслö быдöс ю везöт (речнöй сеть).  Шульга вожжэс ([[Весляна (Коми кытшын ю)|Весляна]], [[Лупья (ю)|Лупья]], [[Леман (ю)|Леман]]) öктöны ва Ойвыв мыссэзiсь, а веськыттэз ([[Иньва (ю)|Иньва]], [[Кöсва (ю)|Кöсва]]) – Камайыв вылынiнiсь.

Иньва вожжезiсь колö казьтыштны [[Кува (Иньваö усян ю)|Кува]], [[Велва (ю)|Велва]], [[Юсьва (ю)|Юсьва]], [[Исыв (ю)|Исыв]].

Кöсва вожжезiсь медкузьöсь - [[Лолöг (ю)|Лолöг]], [[Лопва (ю)|Лопва]], [[Янчер (ю)|Янчер]], [[Онолва (ю)|Онолва]], [[Сэпöль (ю)|Сэпöль]], [[Юм (ю)|Юм]]. 

Весляналöн медыджыт вожöн лоö [[Сьöдъю|Сьöдъю]]. 

=== Тыэз ===
Унажык сы йылiсь видзöт: [[Перем ладорись Коми кытшын тыэз|Перем ладорись Коми кытшын тыэз]]

Тыэз Коми кытшын этшаöсь, и куйлöны нiя  ойланьынжык – [[Кама (ю)|Кама]] ольын, шульга вадöрас. 

Унажык тыыс – ю дорсяöсь. Нiя  аркмöны юыслöн важ öрын, лоöны джын тöлiсь кодьöсь, кузьмöса нето лента кодьöсь. Нiя чукыля-викыляöсь, куйлöны кузь векнит кырассэзын да ыджыт ва коста йитчывлöны юыскöт.

Сэтшöм тыэз абу ыджытöсь. Паськыта нылöн шöркодяс 80-100 м, кузяныс – 1-12 км,  пыдына 5 метрася ылöжык оз судз.  

Медыджыт ны коласiь [[Нахты|Нахты]]: кузяыс 12 км, паськытаыс 100 м гöгöр. Ю кодь нюжалöм, сiя и лоö Тимшор юыслöн важ öрнас. Васö Нахты босьтö ордча нюррезiсь, а ва ыждикö – Тимшор юись.

Нахтысянь лунланьын нюжалö [[Кривчи (ты)|Кривчи ты]], ордчöн сiя жö нима грездкöт. Кузьта сылöн 10 км, пыдына – 2 м. Кывтытас сiя паськыт да ляпкыт öрнас йитчö Камакöт. Ой-асывланьын Кривчи тысянь эм неыджыт гöгрöса [[Тундра ты|Тундра ты]], а сысянь рытланяс аркмöмась сэтшöм тыэз: [[Улын Старича (ты)|Улын Старича]] (Пятигоры грезд дорын), [[Вылын Старича (ты)|Вылын Старича]] (сэтшöм жö нима грезд дорын), [[Вежаты|Вежаты]] (Гайналö панытын), [[Леман ты|Леман ты]] (Леман ю кывтытын), [[Валаужом (ты)|Валаужом]] (Усть-Чикурья грездлö паныт).

Сэтшöмöсь жö юдорся тыэз, кöть и бура учöтжыкöсь панталамö Кöсва, Иньва, Весляна оллезын. Медгырисьöсь ны коласын аркмöмась Юсьва районын, [[Купрöс|Купрöс]] посад дынын.

Юдор тыэзся эмöсь и сэтшöм тыэз, кöдна аркмисö му вевдöрын важся лажмалöммезын, кöр кыссян йы (ледник) сылiкö ны кузя котöртiс ваыс. Этатшöм тыэзöн лоöны [[Вадты|Вадты]] да [[Оныл (ты)|Оныл]]. Нiя куйлöны Коми кытш ой-рытвылын, [[Порыш (ю)|Порыш]] да [[Утьва (ю)|Утьва]] юэзлöн ваюканiнын, дзибья вöр да нюррез коласын.

Вадты – Коми кытшын медыджыт ты. Ва вевдöрыс – 370 га, кузяыс – 3 км, паськытаыс – 2 км. Пыдöсыс лыаöсь (песöка), ваыс вадöрын югыт, а 4-5 м пыдынаэзын пемыт. Ваыслöн шонтöгыс гожумсö шöркодя овлö +18+20°С.

Вадтысянь асывланяс куйлö Оныл ты, сылöн диаметрыс 1 км-ся не унажык. Вадöррез нюрсялöмöсь, торфсялöмöсь. Этiя тыись петö [[Оныл (ю)|Оныл ю]], кöда усьö сэсся Веслянаö.

=== Пруддэз ===
Унажык сы йылiсь видзöт: [[Перем ладорись Коми кытшын пруддэз|Перем ладорись Коми кытшын пруддэз]]

Коми кытшын 70 пруд гöгöр. Нiя не быдлаын öтмымдаöсь. Медуна пруддэз Юрла да Кöч районнэзын. Медыджыттэз коласiсь лыддiсьö [[Кува пруд|Кува пруд]] Кудымкарын. Татiсь босьтöны ва карын олiссез понда. 

Уна пруддэзын быдтöны чери, мукöдас чериалöны, мукöд дорас шоччисьöны отир: тульöтчöны да уялöны. 

Лыддиссьö, пруддэз пö Коми кытшын тшыксьöны, нюйтсялöны, пороммэз жагöник разьсьöны. Пруддэзын абу быдлаын сöстöм ваыс, сiйö грязьöсьтöны назёмöн.

Кама вавидзанiн Коми кытшланьö петö рытвыв дорнас. Татöн аркмöмась Иньва да Пожва курьяэз, кытöн сулалöны порттэз: [[Усть Пожва|Усть Пожва]] да [[Майкар|Майкар]].  

=== Нюррез ===
Унажык сы йылiсь видзöт: [[Перем ладорись Коми кытшын нюррез|Перем ладорись Коми кытшын нюррез]]

Сiйöн, мыля Коми кытшыс куйлö волькытiнын, ваыс кымöрсянь усьö унаöв, а пакмö сiя муись умöля, татöн и аркмöмась öддьöн уна нюррез, медуна ойланяс да шöрöттяс. Нюррезiсь унажыкыс вевдöрся нето вуджанаöсь. Паськыт нюррез куйлöны Важты да Онолва тыэз гöгöр, Утьва да Порыш ю йыввезын. Паськыт да кузь видзöн нюжалöны нюррез Кама шульга вадöр пöлöн, Тимшор, Лупья, Леман дорезын, Весляна йыввезын. Нюррезлöн этiя чукöр шусьö Гайна нюррезöн. Уна нюр эм Кама да Кöсва коласын ва юканiнын ([[Селиш нюр|Селиш]], [[Солым нюр|Солым]], [[Булач нюр|Булач]]).

Нежык гырись нюррез куйлöны Кöсва да Лолöг коласын, а сiдзжö Чус, Янчер да мукöд ю йыввезын.

Коми кытш лунвылын, кытöн вундалöм мыса-кыраса вевдöрыс сетö вевдöрся ваэзлö мымдакö дренируйтчыны, нюррез етшажыкöсь. Невна не быдöнныс - увдöрся нюррез, васö кыскöны грунтiсь. Куйлöны нiя Иньва бассейнын да ыждананас абу гырисьöсь. 

Нюррезын адззисяс öддьöн уна буртор мортыслö. Шуам, торф (сiя  медуна аркмöма  Коми кытш ойвылын - 85%), ягöда иннэз (туримоль, пув, сьöдягöд, вежъягöд, лöзъягöд), веськöтчан туруннэз, вöралан да ытшкисян угоддёэз, пода йирсянiннэз.

Нюррез орсöны ва видзан роль, но вöр кералöм шогья не токö поснялöны юэ, но и нюррез косьмöны; нiя лоöны сё етшажыкöсь, чинöны ягöда иннэз.

Коми кытш лунвылын кынымöкö увдöрся нюрресö нагладь косьтöмась, нюрсялöм видззесö бурсьöтöмась, но бурсьöтöм видззез бöрся пыр тай видзöтны колö.

=== Мупытшся ваэз ===
Коми кытшын муас пырöтöма 150-ся унажык осьта ва нуан пöвсттэзöдз – кыдзи вевдöрсяэзöдз (нёльöттор кадсяэзöдз), сiдз и пыднынжыккезöдз (палеозой кадсяэзöдз), нiя абу öтмоза минералсялöмöсь. Ваыс этна осьтаэзiсь сiдз-ту бур и лöсялö  сетавны отирыслö. Но йöзыс унажыксö ва босьтö öшмöссэзiсь, кöднаын куйлöны вевдöрся ваэз. Нiя нешоча нятьöсьмöмöсь кыдз гортся, сiдз и кöзяйство шупкöттэзöн (нитраттэз, нитриттэз).

Коми кытшын эмöсь кынымкö куйланiн веськöтчан ваэзлöн. Медтöдсаöсь ны коласiсь адззöмась  Майкарын да Кудымкарын. Хлорида-натрия ваэсö татiсь торйöтöны тодиль перем коми типö, кöда понда аскодянас лоö иод, бром, бор да сира ваувтырлöн ыджыт сукмöм. 

== Мусиннэзз ==
Унажык сы йылiсь видзöт: [[Перем ладорись Коми кытшын мусиннэз|Перем ладорись Коми кытшын мусиннэз]]

== Быдмассэз ==
Унажык сы йылiсь видзöт: [[Перем ладорись Коми кытшын быдмассэз|Перем ладорись Коми кытшын быдмассэз]]

== Вöр пода ==
Унажык сы йылiсь видзöт: [[Перем ладорись Коми кытшын вöр пода|Перем ладорись Коми кытшын вöр пода]]

Коми кытшыслöн ыджытжык тор вöрсялöма, сiйöн и фаунасö татöн аркмöтöны вöрын олiсь подаэз. Медся аскоддяöн сы понда лоö то мый: кытшас сорасьöмась Азияись да Европаись фаунаэз, мыля кытшыс куйлö кык му тор öтлаасянiнын. Морт сiдз жö мöдкодсьöтö татiсь пода пöлöссö, эд сiя кералö вöр, весöтö видззез, лэдзö вöрö лёкби да с.о.

Татöн паськалöны асыввыв Европаись вöрын олiсь подаэз.
 
Кыкгыжья йöлöнвердiссез коласын ветлöны вöрмöссэз да кöррез. [[Вöрмöс|Вöрмöс]] (йöра) олö омöн. Сiйöн, мыля видз-му уджалöм паськалö, энö подаэсö вештöмась ойвывланьö. Нiя гажöн овмöтöны том тэлляöн быдмыштöм вöркерассэз да палёжжез, кытiсь адззöны бур вердас. Сэтöн, кытöн паськалöмась нитшшез, ойвыв районнэзын олöны [[Кöр|кöр]] табуннэз. Медбура радейтöны нiя веретяэз Вадты, Оныл да Тундра тыэз гöгöр.

Сибирись Коми кытшö пыравлö [[Косуля|косуля]], но вердчаныс сылö татöн етша, лымыс пыдынöв, да и лёквиррез-яйсёйиссез уськöтчöны, сiйöн и оз кольччы сiя миянö дыр кежö.
Яйсёйиссез коласын медгырисьыс – руд-гöрд [[Ош|ош]]. Ошез татöн унакодь и олöны нiя кытшас быд ыджыт вöраинын. Не весь ошыс сьылöтöма коми фольклорын, пуктöма Коми кытш да Перем ладор вужпассэзö, да дыр кад сьöрна вöлi дорьян увтын. Ошыс олö дзибья сьöд вöррезын, выскыррез да шаттяэз коласын. Нешоча сiйö позьö пантавны пуягöда яггезын да öмидзöн тырöм палёжжезын. Нiя ошшез кытшын бура йылöмась, нiя уськöтчöны горт пода вылö. Сiйöн отирыс пондiсö бöра ошавны.
Кытöн вöрыс вежласьö ыббезкöт олöны [[Кöин|кöиннэз]]. Медуна нiя лунвыв да шöрöт районнэзын. Татöн кöин и керö медуна умöльсö отирыслö, сiйöн и сы сьöрын кыйсьöны жö.
[[Руч|Руччез]] пантасьöны Коми кытш пасьта омöн. Тöвнас этiя яйсёйисьыс öддьöн уна вийлö шыркоддьöм йириссезöс, гожумнас сёйö геббезöс да чеччассезöс, куталö кайезöс да кöччезöс. Унажыксö кытшын олöны гöрд руччез, етшажык панталан сивöйесö, сьöддэз пыравлöны токö öтi-öтiöн.

[[Category:Wp/koi]]
[[Category:Перем ладорись Коми кытш]]
