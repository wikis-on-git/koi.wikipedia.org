'''Коми отирлöн сёян-юан''' — важынся традиция, кöдö [[Коми отир|комиэз]] веккез сьöрна берегитöны. Отир öнöдз бура тöдöны важ сёяннэсö да лöсьöтöны нiйö нимлуннэз кежö да гöтрасяннэз кежö. Быд локтiсь мортсö коми керкуын потшуйтöны ас сёянöн. Сiдз бура тыдалö — комиэз видзöны ассиныс сёян традицияэз.

== Сёян культура ==
Сёйлiсö коми отир пыр öтiк кадö. Лунтырöн сёйлiсö нёлись: [[Асыв|асыв]]нас, [[Лун|лун]]нас, лунся сёйöм да ужын коласын вöлi [[Павжун|павжун]], рытнас — [[Ужын|ужын]]. Кöслуналiсö комиэс етша, но тöдiсö [[Кöслун|кöслун]] да ульлун сёян. 

== Кослунся сёян ==
Кöс сёяныс вöлi — [[Шабдi|лён]]iсь да [[Пыш|пыш]]ись виöн сорлалöм [[Рок|рок]] (каша), пöжöм [[Тшакьяшыд|тшакьяшыд]], пуöм да жаритöм [[Картов|картов]], [[Кöс ви|кöс ви]]öн сорлалöм [[Кушман|кушман]], суслоöн да [[Ырöш|ырöш]]öн пöжöм [[Сёртни|сёртни]], [[Зöр|зöр]]ись пуöм [[Ляз|ляз]] (кисель), ягöддэзiсь керöм юан. 

== Ульлунся сёян ==
Кöслуналöм бöрсянь сёйисö [[Чери|чери]]ись да [[Яй|яй]]ись пуöм да пöжöм сёян, [[Черинянь|черинянь]], [[Пельнянь|пельняннез]], [[Тупöсь|тупöссез]]. Берся сёян лöсьöтлiсö вежалуннэз кежö: [[Яяшыд|яяшыд]], [[Няняшыд|няняшыд]], [[Нöкьяйöв|нöкьяйöв]], мичöтöм [[Кольть|кольттез]], тупöссез да мый да. [[Масленича|Масленича]] кежö пöжалiсö [[Блин|блиннэз]], [[Благовещеннё|Благовещеннё]] кежö — кай кодь нянь. Казьтiсяннэз кежö лöсьöтлiсö чериняннез, пельняннез да тупöссез изöм [[Ид|ид]]iсь да [[Нöк|нöк]]ись. Медуна сёянсö лöсьöтлiсö гöтрасян кежö да [[Семик|Семик]] кежö.

== Пельняннез ==
(Унажык видзöт [[Пельнянь|''Пельнянь'']])

Коми отир сёянсис йöзыс бура тöдöны пельняннез. Кыдз шуöны кывтуялiссез, сiя кылыс шогмис кык торись — '''пель''' да '''нянь''' кыввезiсь.

== Вöрись öктана сёян ==
Сёянаныс комиэз паськыта пыртöны öктöм ягöд, тшак, [[Турун|турун]]. Турун сёянсис  отирыс медуна öктöны [[Пистик|пистик]] да [[Пикан|пикан]].

== Юаннэз ==
Ассяма коми юаннэзсис быдыслö тöдсаöсь чуж пизись керöм [[Сур|сур]] да [[Рудзöг|рудзöг]]а-зöрья пизись — ырöш. Öнöдз этнö юаннэсö лöсьöтöны быд вежалун кежö.

== Сёян лöсьöтöм да сёян доззэз ==
Сёянсö комиэс тшöкжыка пöжисö да пуисö [[Гор|гор]]ын. Колiс кö лöсьöтны сёянсö перыта, сэк пуисö дорöм куим кока таганка вылын, кöда увтын вадзöтлiсö чаг-ёг. Сёян да пуан дозсö лöсьöтлiсö быд [[Грезд|грезд]]ын (деревняын) асланыс мастеровöйез.

Базар вылын позис небны гöрд [[Сёй|сёй]]ись, пуись да кöртiсь керöм [[Бекöр-пань|бекöр-пань]] да дозмук (посуда). Быд керкуын вöлiсö [[Пожум|пожум]] вужись да [[Бан|бан]]iсь керöм доззэз. Унажыксö ныын видзисö [[Пизь|пизь]] да [[Сю|сю]], косьтöм [[Ягöд|ягöд]] да [[Тшак|тшак]], [[Сов|сов]]. Быдлунся сёян понда дыр видзисö сэтшöм дозсö.

Сёрöнжык, XIX век помын, вежалуннэз коста сёянсö пызан вылö пондiсö ваявны [[Стекло|стекло]]ись да [[Фаянс|фаянс]]iсь керöм дозын. Бура олiсь отирыс дознысö видзисö керöм шкап-посудниккезын.

== Öння сёянпöлöс ==
Öння кадö асланым коми сёян культураын лоисö вильмоза лöсьöтöм блюдоэс. Сiдз [[Верданiн|верданiн]]нэзын, [[Кафе|кафе]]эзын да [[Ресторан|ресторан]]нэзын позьö адззыны — «кулич по-кудымкарски», «плюшки по-юрлински», «биточки по-гайнски», «жаркое по коми-пермяцки», «ырöш по-кочёвски», «сур по-современному» да мый да.

[[Category:Wp/koi]]
[[Category:Этнография]]
[[Category:Сёян-юан]]
