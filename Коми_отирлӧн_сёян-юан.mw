'''Коми отирлöн сёян-юан''' — важынся традиция, кöдö [[Коми отир|комиэз]] веккез сьöрна берегитöны. Отир öнöдз бура тöдöны важ сёяннэсö да лöсьöтöны нiйö нимлуннэз кежö да гöтрасяннэз кежö. Быд локтiсь мортсö коми керкуын потшуйтöны ас сёянöн. Сiдз бура тыдалö — комиэз видзöны ассиныс сёян традицияэз.

== Сёян культура ==
Сёйлiсö коми отир пыр öтiк кадö. Лунтырöн сёйлiсö нёлись: [[асыв]]нас, [[лун]]нас, лунся сёйöм да ужын коласын вöлi [[павжун]], рытнас — [[ужын]]. Кöслуналiсö комиэс етша, но тöдiсö [[кöслун]] да ульлун сёян. 

== Кослунся сёян ==
Кöс сёяныс вöлi — [[Шабдi|лёнi]]сь да [[пыш]]ись виöн сорлалöм [[рок]] (каша), пöжöм [[тшакьяшыд]], пуöм да жаритöм [[картов]], [[кöс ви]]öн сорлалöм [[кушман]], суслоöн да [[ырöш]]öн пöжöм [[сёртни]], [[зöр]]ись пуöм [[ляз]] (кисель), ягöддэзiсь керöм юан. 

== Ульлунся сёян ==
Кöслуналöм бöрсянь сёйисö [[чери]]ись да [[яй]]ись пуöм да пöжöм сёян, [[черинянь]], [[Пельнянь|пельняннез]], [[Тупöсь|тупöссез]]. Берся сёян лöсьöтлiсö вежалуннэз кежö: [[яяшыд]], [[няняшыд]], [[нöкьяйöв]], мичöтöм [[Кольть|кольттез]], тупöссез да мый да. [[Масленича]] кежö пöжалiсö [[Блин|блиннэз]], [[Благовещеннё]] кежö — кай кодь нянь. Казьтiсяннэз кежö лöсьöтлiсö чериняннез, пельняннез да тупöссез изöм [[Ид|идi]]сь да [[нöк]]ись. Медуна сёянсö лöсьöтлiсö гöтрасян кежö да [[Семик]] кежö.

== Пельняннез ==
(Унажык видзöт [[Пельнянь|''Пельнянь'']])

Коми отир сёянсис йöзыс бура тöдöны пельняннез. Кыдз шуöны кывтуялiссез, сiя кылыс шогмис кык торись — '''пель''' да '''нянь''' кыввезiсь.

== Вöрись öктана сёян ==
Сёянаныс комиэз паськыта пыртöны öктöм ягöд, тшак, [[турун]]. Турун сёянсис отирыс медуна öктöны [[пистик]] да [[пикан]].

== Юаннэз ==
Ассяма коми юаннэзсис быдыслö тöдсаöсь чуж пизись керöм [[сур]] да [[рудзöг]]а-зöрья пизись — ырöш. Öнöдз этнö юаннэсö лöсьöтöны быд вежалун кежö.

== Сёян лöсьöтöм да сёян доззэз ==
Сёянсö комиэс тшöкжыка пöжисö да пуисö [[гор]]ын. Колiс кö лöсьöтны сёянсö перыта, сэк пуисö дорöм куим кока таганка вылын, кöда увтын вадзöтлiсö чаг-ёг. Сёян да пуан дозсö лöсьöтлiсö быд [[грезд]]ын (деревняын) асланыс мастеровöйез.

Базар вылын позис небны гöрд [[сёй]]ись, пуись да кöртiсь керöм [[бекöр-пань]] да дозмук (посуда). Быд керкуын вöлiсö [[пожум]] вужись да [[Бан|банi]]сь керöм доззэз. Унажыксö ныын видзисö [[пизь]] да [[сю]], косьтöм [[ягöд]] да [[тшак]], [[сов]]. Быдлунся сёян понда дыр видзисö сэтшöм дозсö.

Сёрöнжык, XIX век помын, вежалуннэз коста сёянсö пызан вылö пондiсö ваявны [[стекло]]ись да [[Фаянс|фаянсi]]сь керöм дозын. Бура олiсь отирыс дознысö видзисö керöм шкап-посудниккезын.

== Öння сёянпöлöс ==
Öння кадö асланым коми сёян культураын лоисö вильмоза лöсьöтöм блюдоэс. Сiдз [[верданiн]]нэзын, [[кафе]]эзын да [[ресторан]]нэзын позьö адззыны — «кулич по-кудымкарски», «плюшки по-юрлински», «биточки по-гайнски», «жаркое по коми-пермяцки», «ырöш по-кочёвски», «сур по-современному» да мый да.

[[Категория:Этнография]]
[[Категория:Сёян-юан]]
