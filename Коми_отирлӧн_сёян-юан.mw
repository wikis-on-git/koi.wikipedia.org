'''Коми отирлӧн сёян-юан''' — важынся традиция, кӧдӧ [[Коми отир|комиэз]] веккез сьӧрна берегитӧны. Отир ӧнӧдз бура тӧдӧны важ сёяннэсӧ да лӧсьӧтӧны нійӧ нимлуннэз кежӧ да гӧтрасяннэз кежӧ. Быд локтісь мортсӧ коми керкуын потшуйтӧны ас сёянӧн. Сідз бура тыдалӧ — комиэз видзӧны ассиныс сёян традицияэз.

== Сёян культура ==
Сёйлісӧ коми отир пыр ӧтік кадӧ. Лунтырӧн сёйлісӧ нёлись: [[асыв]]нас, [[лун]]нас, лунся сёйӧм да ужын коласын вӧлі [[павжун]], рытнас — [[ужын]]. Кӧслуналісӧ комиэс етша, но тӧдісӧ [[кӧслун]] да ульлун сёян. 

== Кослунся сёян ==
Кӧс сёяныс вӧлі — [[Шабді|лёні]]сь да [[пыш]]ись виӧн сорлалӧм [[рок]] (каша), пӧжӧм [[тшакьяшыд]], пуӧм да жаритӧм [[картов]], [[кӧс ви]]ӧн сорлалӧм [[кушман]], суслоӧн да [[ырӧш]]ӧн пӧжӧм [[сёртни]], [[зӧр]]ись пуӧм [[ляз]] (кисель), ягӧддэзісь керӧм юан. 

== Ульлунся сёян ==
Кӧслуналӧм бӧрсянь сёйисӧ [[чери]]ись да [[яй]]ись пуӧм да пӧжӧм сёян, [[черинянь]], [[Пельнянь|пельняннез]], [[Тупӧсь|тупӧссез]]. Берся сёян лӧсьӧтлісӧ вежалуннэз кежӧ: [[яяшыд]], [[няняшыд]], [[нӧкьяйӧв]], мичӧтӧм [[Кольть|кольттез]], тупӧссез да мый да. [[Масленича]] кежӧ пӧжалісӧ [[Блин|блиннэз]], [[Благовещеннё]] кежӧ — кай кодь нянь. Казьтісяннэз кежӧ лӧсьӧтлісӧ чериняннез, пельняннез да тупӧссез изӧм [[Ид|иді]]сь да [[нӧк]]ись. Медуна сёянсӧ лӧсьӧтлісӧ гӧтрасян кежӧ да [[Семик]] кежӧ.

== Пельняннез ==
(Унажык видзӧт [[Пельнянь|''Пельнянь'']])

Коми отир сёянсис йӧзыс бура тӧдӧны пельняннез. Кыдз шуӧны кывтуяліссез, сія кылыс шогмис кык торись — '''пель''' да '''нянь''' кыввезісь.

== Вӧрись ӧктана сёян ==
Сёянаныс комиэз паськыта пыртӧны ӧктӧм ягӧд, тшак, [[турун]]. Турун сёянсис отирыс медуна ӧктӧны [[пистик]] да [[пикан]].

== Юаннэз ==
Ассяма коми юаннэзсис быдыслӧ тӧдсаӧсь чуж пизись керӧм [[сур]] да [[рудзӧг]]а-зӧрья пизись — ырӧш. Ӧнӧдз этнӧ юаннэсӧ лӧсьӧтӧны быд вежалун кежӧ.

== Сёян лӧсьӧтӧм да сёян доззэз ==
Сёянсӧ комиэс тшӧкжыка пӧжисӧ да пуисӧ [[гор]]ын. Коліс кӧ лӧсьӧтны сёянсӧ перыта, сэк пуисӧ дорӧм куим кока таганка вылын, кӧда увтын вадзӧтлісӧ чаг-ёг. Сёян да пуан дозсӧ лӧсьӧтлісӧ быд [[грезд]]ын (деревняын) асланыс мастеровӧйез.

Базар вылын позис небны гӧрд [[сёй]]ись, пуись да кӧртісь керӧм [[бекӧр-пань]] да дозмук (посуда). Быд керкуын вӧлісӧ [[пожум]] вужись да [[Бан|бані]]сь керӧм доззэз. Унажыксӧ ныын видзисӧ [[пизь]] да [[сю]], косьтӧм [[ягӧд]] да [[тшак]], [[сов]]. Быдлунся сёян понда дыр видзисӧ сэтшӧм дозсӧ.

Сёрӧнжык, XIX век помын, вежалуннэз коста сёянсӧ пызан вылӧ пондісӧ ваявны [[стекло]]ись да [[Фаянс|фаянсі]]сь керӧм дозын. Бура олісь отирыс дознысӧ видзисӧ керӧм шкап-посудниккезын.

== Ӧння сёянпӧлӧс ==
Ӧння кадӧ асланым коми сёян культураын лоисӧ вильмоза лӧсьӧтӧм блюдоэс. Сідз [[верданін]]нэзын, [[кафе]]эзын да [[ресторан]]нэзын позьӧ адззыны — «кулич по-кудымкарски», «плюшки по-юрлински», «биточки по-гайнски», «жаркое по коми-пермяцки», «ырӧш по-кочёвски», «сур по-современному» да мый да.

[[Категория:Этнография]]
[[Категория:Сёян-юан]]
