[[Файл:Petsjora rivier near Narjan-Mar.jpg|thumb|250 px|right|Печора ю Нарьянамар дорын]]
'''Печора''' (яран моз: '''Санэро˝ яха''') — [[Коми Республика]]ын да [[Яран кытш]]ын ыджыт ю. 

Сія лоӧ 1809 км кузя, а сылӧн бассейныс 322 сюрс км² ыжда.	

== Туй ==
Печораыс пондӧтчӧ [[Ойвыв Урал]] вылын, Коми Республика лунвыв-асыввыв пельӧсын, и перво котӧртӧ лунвыв-рытвылӧ. Йывсяняс [[Унья (ю)|Унья]] уссёӧдз сія керӧсвывся ю кодь. [[Якша (Мылдін район)|Якша]] дорын (кӧр сыӧ усяс [[Волосница (ю)|Волосница]]), юыс кежӧ ойвывланьӧ да кывтӧ [[Печора улынін]]ӧттяс [[Усвавом (Печора район)|Усвавом]]ӧдз. [[Усва (ю)|Усва]] уссё бӧрас Печора кежӧ рытвылас, кык ыджыт кӧджжезӧн паськыт чукыль аркмӧтікӧ. Сылӧн ӧрыс татӧн вовлӧ кык километра пасьтаӧдз, а оляс петӧны ота видззез (ластаэз). [[Чилимдін (посад)|Чилимдін]] дынын, сыӧ [[Пижма (Печораӧ усян ю)|Пижма]] да [[Чилим (ю)|Чилим]] усьӧм бӧрын, Печора бӧра кежӧ ойвывлань. Татӧн сылӧн паськыт уйтыс (поймаыс) кырӧтӧм уна вискӧн (татісь отир нійӧ шуӧны ''шаррезӧн'') да тыкӧлаэз.

Аслас уссёсянь 130 км ылынаын Печора вожьясьӧ – аркмӧны асыввыв сос (''Ыджыт Печора'') да рытвыв сос (''Учӧт Печора''). Кывтытын, [[Нарьянамар (кар)|Нарьянамар]] гӧгӧрын юыс аркмӧтӧ 45 км пасьта дельта да сідз и петӧ Печора вом пырйӧт [[Печора саридз]]ӧ.

Саридзсяняс вӧтлан визуввез вовлӧны ю кузя лунвылас [[Ишым]] посадӧдз.

== Гидрология ==
Тыртчӧ Печораыс быдмоза, унажыксӧ сылан лымӧн. Ыджыт ва пондӧтчӧ апрель помын – май пондӧтчикӧ, максимум овлӧ май шӧрсянь (шӧрӧт визывтӧмын) июнь пондӧтчытӧдз (кывтытас). Гожумнас да тӧвнас ваыс ямлӧ. Гожумся ямлӧмсӧ июль шӧрсяняс августӧдз нешоча костіавлӧны зэррез, кӧдна увья ваыс бӧра лэбӧ. Ваыслӧн шӧркодя видзӧмыс уссёас 4100 м³/с. 

Кынмӧ Печораыс октяб помын, оссьӧмыс пондӧтчӧ катытсяняс да эта коста йыыс уналаӧттяс поромитлӧ юсӧ.

== Вожжес ==
Печоралӧн медыджыт вожжес:

Шульга ладорсянь:
* [[Унья (ю)|Унья]]
* [[Ойвыв Мылув (ю)|Ойвыв Мылва]]
* [[Льӧмью (Печораӧ усян ю)|Льӧмью]]
* [[Кожва (ю)|Кожва]]
* [[Лыжа (ю)|Лыжа]]
* [[Изьва (ю)|Изьва]]
* [[Пижма (Печораӧ усян ю)|Пижма]]
* [[Велью]]
* [[Чилим]]
* [[Сула (ю)|Сула]]

Веськыт ладорсянь:
* [[Ылыдз (ю)|Ылыдз]]
* [[Тшугӧр (ю)|Тшугӧр]]
* [[Усва (ю)|Усва]]
* [[Йӧрша (ю)|Йӧрша]]
* [[Лая (ю)|Лая]]
* [[Шапкина (ю)|Шапкина]]

== Экономика ==
Пырся уйӧтӧмыс позяна топ [[Мылдін (карок)|Мылдін]]ӧдз, тулыснас да арнас – [[Уньядін (Мылдін район)|Уньядін]]ӧдз. Саридз судноэз вермӧны кайлыны Нарьянамарӧдз (110 км ылынаын уссёсяняс).

[[Категория:Коми Республикаись юэз]]
[[Категория:Печора бассейн]]
