[[File:Камское водохранилище.PNG|thumb|250px|right|Кама вавидзан]]
'''Кама вавидзан''' (рочöнжык '''Камскöй водохранилищё''') — [[Кама ГЭС|Кама ГЭС]] лöсьöтöм бöрын аркмöм вавидзан  [[Кама (ю)|Кама]] ю вылын. Лоöм этiя вавидзаныс 1954 годö, кöр Камасö ГЭС дынас поромитiсö да керисö сэтчö помöт (плотина). 

Вавидзаныслöн öтласа ыждаыс — 1 910 км², тöрасыс (объёмыс) — 12,2 км³. Медыджыт паськыта — 14 км, но сэтöн, кытöн Камакöт öтлаасьöны  [[Обва (ю)|Обва]] да [[Косьва (ю)|Косьва]] вадöррез коласын овлö и  27 км. Кузяыс ойвывсянь лунвылö – 250 км кыным. Медыджыт пыдына – 30 м. 

== Куйланiн ==
Кама вавидзаныс куйлö [[Европа|Европа]]лöн асыввыв дорын, [[Урал керöссэз|Урал]] одзись мыса-мылькья отын, Кама ю бассейнын.

Помöтыс керöм [[Чусва (ю)|Чусва]] уссёсянь невна улöжык, [[Перем|Перем]] кар ойвыв дорланяс.

Кама бассейнлöн катыт да шöрöт торас вавидзаныс куйлö самöй шöрас. Веськыт ладорас ваöктаныс мунö Роч волькытiн вылiсь, шульга ладорас – Урал керöссэз одзись да ны рытвыв покаттэзсис. Медвылынiннэз, кытiсь öктiссьö ваыс – керöса ладорын лоöны 1000-1500 метраöн, волькытiнын – 400 метраöн, медлажмытiннэс – 100 м вылына. Урал одзись мыссэза волькытiн лоö шöркодяс 200-250 м вылына. Сiйö пыдына (100-150 метраöдз) кырöтöны [[Вишора (ю)|Вишора]], [[Яйва(ю)|Яйва]], Косьва, [[Усьва (ю)|Усьва]] да Чусва юэзлöн оллез. Ю колассэзын некрут веретяэз. Бура учöтжыкöсь ыжда да тöдчанныс (значеннёныс) сьöртi [[Камайыв вылынiн|Камайыв вылынiн]], [[Ойвыв мыссэз|Ойвыв мыссэз]], [[Кондöс мыссэз|Кондöс мыссэз]], [[Сылва кряж|Сылва кряж]], [[Тулва вылынiн|Тулва вылынiн]], кöдналöн межвылын чуттэз лоöны 300 м кыным.

== Вожжез ==
Медыджыт вожжес, кöдна усьöны Кама вавидзанö: веськыт ладорсянь – Яйва, Косьва, Усьва да  Чусва, шульга ладорсянь – [[Кондöс (ю)|Кондöс]], [[Иньва (ю)|Иньва]], Обва. 

Шульга да веськыт вожжес öддьöн неöткодьöсь. Кама вавидзанö веськыт ладорсянь усьöны волькытiн понда лöсялан юэз: оллезныс бура тöдчöны, визылыс – жаг. Веськыт ладорсянь усян юэс катыттэзын керöс понда лöсяланаöсь. Пондöтчöны нiя унажыксö Урал вылын, перво котöртöны медшöрöт мусюрыс (хребетыс) пöлöн, а сэсся кежöны рытвылö да татiсь мусюрресö пырöтöм бöрын петöны Кама дынö. Шульга вожжезас унажык ваыс, стокыс ыджытжык. 

Кама ГЭС лöсьöтöм бöрын ваыс Камаас польдöма да сы вожжес уссёын артмöмась курьяэз да дорöттяныс вомыннэз (плёссэз). 

== Кöзяйство ==
Вавидзан аркмöм бöрын Кама кузя уйöтöмыс да кылöтöмыс энiя местаэзын öддьöн бурмис: öшисö коссез, веськытжык лоис уйöтан туй. Лоисö сибыттэзöн судноэз понда Камалöн вожжес: Чусва Сылвакöт, Обва, Косьва, Иньва. 

Вавидзан вылöт ветлöны  тывывся судноэз, нiя озö полö вылын да крут гыэзiсь (ваввезiсь), кöдна аркмöны татöн шторм коста.
 
Вавидзан дорын Кама ГЭС-ысся сулалö сiдзжö [[Перем ГРЭС|Перем ГРЭС]].

Öзыннэз: [[Добрянка (карок)|Добрянка]], [[Чормоз (карок)|Чормоз]], [[Майкар (Юсьва район)|Майкар]], [[Пожва (юсьва район)|Пожва]], [[Орёл (Совдор район)|Орёл]], [[Совдор (Перем ладор)|Совдор]], [[Кыдзкар|Кыдзкар]], [[Совкар|Совкар]].


[[Category: Кама бассейн]]

[[cs:Kamská přehrada]]
[[de:Kamastausee]]
[[en:Kama Reservoir]]
[[es:Embalse del Kama]]
[[fr:Réservoir de la Kama]]
[[hr:Kamsko umjetno jezero]]
[[it:Bacino della Kama]]
[[ru:Камское водохранилище]]
[[fi:Kaman tekojärvi]]
[[tt:Кама сусаклагычы]]
[[uk:Камське водосховище]]
[[zh:卡馬水庫]]
