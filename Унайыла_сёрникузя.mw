'''Унайыла сёрникузя''' (сложносочинённöй предложеннё) – сэтшöм [[унапöвса сёрникузя]], кöдаын öтпöвса сёрникузяэс абу увтыртöмöсь öтамöдныслö и йитсьöны ёрталан йитöссэзöн.

Унайыла сёрникузяын öтпöвсаэс öтамöд дынiсь янсöтсьöны бöжокöн.

Кöр и да да йитöссэза унайыла сёрникузяэзын эм öтласа паськöтан юкöт, кöда кышасьö кыкнан öтпöвса сёрникузяыс дынö, сэк бöжокыс оз сувтöтсьы. ''Школьнöй вечер вылын кылiс музыка и кинкö горöн сьылiс''. ''Деревняын öзйисö биэз да жагöника лöньсисö быдкодь шыэз''.
 
Унайыла сёрникузяэз вежöртас сьöртi да йитöссэз сьöртi янсалöны куим группа вылö:

1. ''И, да'' (и вежöртасын), ''сiдзжö, тожö, не ... не'' öтлаöтан йитöссэза унайыла сёрникузяэз. Шуам: ''Фимка макнитiс кинас, и нiя Антипкаыскöт шупыта чеччöвтiсö йöр вевдöрöт''. ''Игорь любитiс лыддьöтны книгаэз природа йылiсь, сiдзжö сiя интересуйтчис фантастикаöн''. Öтлаöтан йитöссэза унайыла сёрникузяэзын öтпöвса сёрникузяэс мыччалöны öтдруг нето сьöрсьöн-бöрсьöн керöммез да сулалöммез.

2. ''А, но, да'' (но вежöртасын) паныт керöтан йитöссэза унайыла сёрникузяэз. Шуам: ''Луншöрöн отир уджалö ыббез вылын, а деревня эта коста шоччисьö, узьö''. ''Рыт ни локтiс, но вöлi эшö совсем югыт''. Паныт керöтан йитöссэза унайыла сёрникузяэзын öтiк овлан сулалö мöдiклö паныт.

3. ''Либо, нето, то ли ... то ли, то ... то'', или янсöтан йитöссэза унайыла сёрникузяэз. Шуам: ''Либо тэ пырав школаас, либо ме ачым ветла öнi жö''. То ''ли горöтлö кинкö, то ли эшö кытшöмкö шы нiя кылöны''. Янсöтан йитöса унайыла сёрникузяын мыччассьö: кык или унажык овлан коласiсь вермас лоны кöдакö öтыс или овланнэс вежласьöны, вежöны öтамöднысö.

[[Категория:Синтаксис]]
