'''Коми Парма медваж кадö''' — [[Коми Парма|Коми Пармалöн]] меважся историяись серпас, кöдö ми вермам пуктыны син одзö археологгезöн [[Перем му|Перем муись]] адззалöм казьмöтаннэз (памятниккез) сьöртi.

[[Кама кытыт|Кама катытас]] археологгез пондiсö гарйыны муэсö XIX вексянь. Сэксяняс [[Кама ладор|Кама ладорас]] вöлi осьтöм да видзöтöм-велöтöм медваж кадся казьмöтаннэсö уна сюрсö, ны коласiсь 400-ся унажык — [[Перем ладорись Коми кытш|Коми кытшын]].

== Палеолит ==
Мортыс локтöма Перем му вылö 200-150 сюрс во одзтi. Сiйö кадсö шуöны [[палеолит]]. Мöдiк коляссэз шöрын адззавлiсö и лыись-коскаись керöм пöляннэз, а сiя висьталö: важ отирыс тай вежöртöма музыкаын дон. Унажык орсаннэсö керисö, натьтö, пуись, сiйöн и абу кольччöмась нiя öнöдз. Туялiссес казялiсö — мукöд доз да мöдiк берся вылын пассэс, кöднö одзжык чайтiсö орнаментöн, пуктылöмась чукöрöн: 50-öн, 74-öн да 28-öн. Эстiсь ми вежöртам: отирыс сэк ни кужöмась лыддьыны да нылö вöлi тöдса кадлыддян (календарь). Сэк вöлi тöлiсь сьöртi кадлыддян, кöдö лöсьöтiсö вöралан-кыйсян уджжез тöдвылын видзöмöн. Сiдзкö отирыс авйыштöмась и астрономияын. Сiя кадö шогмö и религия — тотемизм, анимизм да магия.

== Мезолит ==
А сэсся вежсьöма климат, мыйсянь уна быдкодь вöрпода öшас. Вöравны ыджыт чукöрöн ветлiсь вöрпода вылö сiдзжö дугдасö. Отирыс пондасö овны мöдмоза да кошшыны виль оланiн. Пондöтчас виль кад — [[мезолит]] (шöрöт изъя кад). Вöралiссез пондасö кыйсьöм могись ветлöтны тшöкжыка да ылынжыка. Сiйö кадсö казьмöтаннэзöн кольöмась абужык пырся оланiннэз, а вöралiссезлöн арсö-тулыссö сувтчанiннэз. Лыйсяннас сэк быдлаын вöлöма ньöв да ньöвьёссез. Вöррезас олiсь отирыслöн вöлöмась ни черрез. Йöзыс лöсьöтöмась ни лямпаэз да доддез, кöднö туялiссес адззывлöны нюрьяинiсь. Черикыйöмыслöн лоас ыджыт дон. Пондасö видзны кулöммез (сеттез), мордаэз. Тöдсаöсь лоасö отирыслö лыись керöм крюккез. Адззöм пешняэс сьöртi позьö вежöртны — черисö кыйлöмась и тöвнас. Иззэсö пондасö кеслыны лэчытжыка, мезолит кадся пурттэслöн доррес вöлiсö кеслöмöсь кыкнан ладорсянь. Сiя кадсö медыджыт казьыланнэзöн лоöны [[Кöс (оланiн)|Кöс]], [[Усть Онолва (грезд)|Усть Онолва]], [[Метшкöр (грезд)|Метшкöр]] да [[Учöт Сер (грезд)|Учöт Сер]] дынын сувтчанiн-оланiннэз.

== Неолит ==
Изъя веклöн мöдiк кадколас — [[неолит]]. Сэк одзлань зораммас горт видзöм, кöда Кама муын пондöтчö V сюрсвоын миян эраöдз. Отирыс сiя кадö унажыксö чериавлöмась, сiйöн и пондöмась овны öтiлаын. Оланiннэс сулалöмась юэз да тыэз пöлöн. Нiйö керлöмась ыджытöсь (100 кв. метра гöгöр), джынöдз гарйöмöсь му пытшкö. Сэтöн вермас овны не öтiк дас морт. Пондöмась керны гöрд сёйись ёся пыдöса серпасалöм доз. Неолит кадся сувтчанiн-оланiннэс адззалöмöсь Коми кытшын быд районсис. Сiя кадö [[Финн-йöгра|финн-йöграыс]] янсöтчöма важ финн да важ [[йöгра]] увтыр вылö.

== Энеолит ==
Пондöтчö историялöн мöдiк кад — [[энеолит]]. Öнi Кама ладорас олiсь отирыс мукöд берсясö пондöмась керны и кöртiсь. Кöртсö медодз вайлывлöмась мöдiлаись, одзлань пондасö керны асьныс. Кама отирыс вузасьöмась уна йöзкöт: позьö адззыны [[Балтика]] дорись вайöм янтарь, [[Алтай|Алтайись]] — нефрит, [[Кавказ|Кавказiсь]] — бронза, [[Индика океан]] дынiсь — каури нима шоркытшшез. Кöть лоöма ни кöрт, но отирыс уна мый керöмась и кремень изсис.

Сiя кадö Кама отирыс пондöмась видзны пода, но, кыдз и одзжык, сёянсö шедтöмась вöралöмöн да чери кыйöмöн. Мукöд оланiнас черикыян кулöммезлöн вöтяна иззэс пантасьлöны öддьöн уна. Оланiннэс унажыксö вöлöмась кынымкö неыджыт керкуись, кöдна öтамöд коласын йитсьöмась му пытшкö гарйöм да вевттьöм вуджан туйез пыр. Сiя кадся медыджыт оланiн — [[Базов Бор]] — вöлi гарйöм [[Юсьва район|Юсьва]] районын, Иньва ю усянiнланяс. Уна оланiн-сулаланiн адззисö Кöсва ю пöлöн [[Кöч район|Кöч]] районiсь [[Уржа (грезд, Кöч р.)|Уржа]] да [[Ташка (грезд, Кöч р.)|Ташка]] греззддэз дынын.

== Бронза да кöрт кад ==
Бронза да кöрт эпохаэз вежсикö важ финн отирыс торьясьö рытвыв финн да перым увтыррез вылö. Перым отирыс, пермяна, лоöны удмурттэзлöн да комиэзлöн öтласа важ увтырöн. 

=== Ананьинсалöн культура ===
Кама ладорын кöрт эпохалöн пондöтчöм йитсьö ананьинса культуракöт. Ананьинсаыс одзлань зорöтöмась культурасö бронза кадö олiссезлiсь да олöмась зэв паськыта: ойвылын — [[Печора (ю)|Печора]] ю дорсянь, лунвылын — [[Волга (ю)|Волга]] юлöн шöрöт муэзöдз. Отирыс ветлöмась ни вöввезöн, тышкасьлöмась öтамöдныскöт да вувтлöмась-уськöтчывлöмась мöдiк йöз вылö. Нылöн вöлöмась ни сэк шыпурттэз, бытшкан ёссез да кышаланнэз, но унажыксö нiя лыйлöмась ньöвьёссезöн. Кама ладорись отир сiя кадö олöма ордчöн да унажыксö босьтасьöма-вузасьöма скиф-сармат йöзкöт. Ны пыр и шедас Кама муас [[Сьöд саридз]] дорын, [[Эллада|Элладаын]] да [[Египет|Египетын]] керöм берсяыс.

Кадыс вöлöма сьöкыт, тышкасьöм-пессьöммес лоасö тшöкжыкöсь, сысянь Кама отирыс и пондасö керны, ассиныс увтыр дорйöм могись, каррез. Карресö сувтöтлöмась ю пöлöн буждöм керöс йылö кык кырас коласö. Керöсыс пöлöн мöдöр ладорсяняс вöлi гарйöм пыдын кырас да йöрйöм вылын стынöн. Кар гöгöрас сувтöтлiсö посаддэз да дзебсянiн. Кама ладорас сэк уна берся керлöмась бронзаись да кöртiсь. Сiйöн ананьинсалöн культураныс бура неöткодь кöрт кадся культура сьöртi. Бронзасис кисьтлывлöмась пурттэз, кутан-кышаланнэз, шыпурттэз, ньöвьёссез да черрез.

=== Гляденсалöн культура ===
III-II сугöддэзö миян эраöдз ананьинсаыс коласiсь янсöтчöны [[Пьяноборсалöн культура|пьяноборса]], кöднасянь аркмасö сэсся удмурттэз, да Гляденса, кöднасянь лоасö коми отир. Гляденсалöн культураныс шусьö сiдз важ юрбытанiн сьöртi, кöдö адззöмась неылын Перем кар дынсянь Гляден нима керöс йылын. Кама ю весьтын этiя 90 метра вылына керöсыс не öтiк сюрс во вöлöма Кама ладорас медыджыт. Сысянь сiя и лоас дзебсянiнöн да казьтiсянiнöн. Сэтöн казьтывлöмась важ кулöм отирсö; шуöны, быттьö казьтiсьöм понда вермöмась нельки вийлыны морттэзöс. Сотасö кулöммесö да пöимсö кашниккезын и ваясö казьтiсянiнас. Уна годдэз сьöрна сэтчин пöимыс, горт- да вöрподаыслöн лыэс и жугдöм кашник торрес öксьöмась кык метра сувда. Казьтiсян берсясö адззисö 19 сюрс гöгöр. Гляденса дырни аркмöма тöдчана [[перем пода стиль]]. Бронзаись кисьтöм берсяыс вылын серпасалöмась быдкодь пода да отир. Нiя öтлаöтöмась аскодьöма йитöттэзöн да мыччалöны отирлiсь гöгöр олансö вежöртöм, сылiсь аркмöм да зоралöм, мортлiсь сiя оланын вужьясьöм. Татöн бронзаись керöм берсяыс лыддисьö ыджыт донöн омöн му югыт пасьта.

=== Ломоватовсалöн культура ===
IV векö пондöтчö быдкодь йöзыслöн «[[Йöзлöн ыджыт ветлöтлан|Ыджыт ветлöтлан]]» («Великöй переселеннё»), кöр öтöрö-мöдöрö ветлöтiсь йöзыс тöвчикöн мунасö асывывлiсь [[Евразия]] кушиннэзöт рытвыв муэзö да нуöтасö сьöрас уна мöдiк отир. Кама ладорыс пыр, сваль вöрыс да, ветлöтiсь йöзыс озö мунö. Но лунвыв [[Урал]] сайын сэтчин олiсь отирыс ветлöтiсь йöзсö дзескöтасö ойвылö, сiйöн нылö ковсяс пуксьыны овны Кама ю да сыö усян юэз пöлöн. Археологгес нiйö шуöны [[Харинсалöн культура|харинсаöн]], сiдз кыдз адззöмась нылiсь дзебсянiннэсö Гайна районiсь [[Харина (грезд, Гай. р.)|Харина]] грезд дын. Кыксё мымда год бöртi нiя йöзыс сорласясö сэтöн олiсь отирыскöт да аркмöтасö виль культура — ломоватовса, а лунвылас аркмас культура [[Неволинсалöн культура|неволинсалöн]]. Быдсöн нiя культураэс вöлöмась V-IX сугöддэзö. Сiя кадö (VII в.) и öння [[Кудымкар]] му вылын аркмас кар да ордчöн сыкöт — дзебсянiн. Быдöссö Коми кытшас адззöмась ломоватовсаöн кольöм сёся унажык казьмöтан. Тöдчанажыкöсь ны коласiсь дзебсянiннэз. Ыджытжык донсö видзöны [[Урья]], [[Важгорт]], [[Елева]] да [[Пешнигорт]] дорын дзебсянiннэз. Кыдз чайтöны, отирыс дзебан гуэзас тэчлöмась сiйö, мый колас кулöмыслö «виль оланас»: лыйсян, уджалан да мöдöтчан берсятор, вöв сийöс-сермöттэз. Пантасьлöны куш дзебанiннэз, пантасьлöны и бура лöсьöтöм дзебанiннэз — эзiсись (сереброись) керöм сьöм (монетаэз), мöдöтчан берся (пристежжез, пелькытшшез, öктöм-кыйöм кушаккез да дона лыйсяннэз). Быдöс сiя мыччалö — отирыс сэк ни олöмась абу öтнёж.

[[Эрмитаж|Эрмитажын]] öктöмöсь быдкодь эзысёвöй берсяыс. Сiя аскодь басöк дозмукыс керöма [[Иран|Иранын]] да [[Византия|Византияын]], унажыкыс ны коласiсь адззöмöсь ойвыв Кама ладорын. Асыввыв муэзын шöрöт веккезö история вöлöма сэтчöдз сорласьöм-пансьöм, нельки эзiсёвöй берсяыс сэтчин оз кольччы. Кама ладорас сiя шедас вузасьöм-босьтасьöм пыр да веккез сьöрна öксяс уна. Сiйö видзöмась дзир казьтiсян коста, абу сёян доз туйö. Эд быдöс, мый адззöмсь, абу шедöма оланiннэзiсь нето дзебсянiннэзiсь, а кладдэзiсь. Сэтшöм эзысёвöй дозмука кладдэсö Кама мусис адззалöмась уна дас, нiя и аркмöтöмась Эрмитажас медыджыт öктöмсö.

=== Родановсалöн культура ===
IX-X веккезö Кама ладорас ломоватовса культура туйö аркмö родановсалöн культура. Перем комиэз и лоасö родановса увтырись. Сiя кадö тыла керöмсянь вуджöмась муэз гöрöмö. Отирыс быдтöмась ид, шогдi, рудзöг, анькытш, лён да пыш. Родановсалöн вöлöма ни горт пода. Унажыксö видзöмась мöссэзöс да вöввезöс, етшажык — порссезöс, баляззöс да кöзаэзöс. Керкуэс гöгöр археологгез адззалöмась пода видзан гиддэзлiсь да пода йöртаннэзлiсь кольччöм торрез, кöдна йитсьöны керкуыскöт. Одззамоз медколанаöн вöлöма вöралöм. Вöралöмась яй да гöна кучик (ку) заптöм понда. Кучиксö вежлывлöмась вузасян-босьтасян коста. Кыйлöмась чери да öктылöмась вöр ма.

XII сугöдсянь паськыта пондасö гöрны муэз. Вöв лоас сьöкытсö кыскалан гортся подаöн. Сэксянь ыджыт увтырись пондасö торйöтчыны учöт гортся увтыррез. Нiя торйöн ни вермасö гöрны му да видзны пода. Оланiннэзын адззалöмась сiя кадся уна сьöм, öшлiсян гириэз да уна мый мöдiк берсятор, кöда керöма вöлi Волга дорись [[Булгара]] да [[Русь]] муэзын. Ыджыта да паськыта Кама ладорись отир пондöмась вузасьны Волга булгаракöт да Русь муэзiсь отиркöт.

Археологияись казьмöтаннэз сьöртi чукöражык отир вöлöма Иньва ладорын. Татiсь лыддьöны кыкьямыс увтыр, кöдна олöмась [[Иньва (ю)|Иньва]], [[Кува (ю)|Кува]] да [[Велва (ю)|Велва]] юэз пöлöн. Невна етшажык олöмась отир [[Обва (ю)|Обва]] дорын. Нылiсь ыджытжык казьмöтаннэсö адззисö [[Назар кар]] гöгöр Обва юö усян [[Чöлва (ю)|Чöлва]] ю пöлöн. Чердын-Язьва йöзсö öтлаöтöны казьмöтаннэз, кöдна адззöмöсь [[Чердын (кар)|Чердын]] кар гöгöр Кама, [[Вишера (ю)|Вишера]], [[Колва (ю)|Колва]] юэз пöлöн да Вишера юö усян [[Язьва (ю)|Язьва]] ю пöлöн. Кама ю пöлöн Вишера ю усянiнын [[Пожва (ю)|Пожва]] посадöдз öтлаын олöмась кыкьямыс учöт увтыр. Нiя аркмöтöны ыджыт, но янсалöм чукöр. [[Гайна (посад)|Гайна]] посад гöгöр Кама ю пöлöн да сыö усян [[Луп (ю)|Луп]] ю пöлöн олöмась квать увтыр. Нiя пырöны ыджыт Гайна отирö. Кöсва отирын, кöдна олöмась Кöсва ю пöлöн да сыö усян [[Лолöг (ю)|Лолöг]] ю пöлöн, вöлöмась куим увтыр. [[Зюзьдiнса|Зюзьдiн]] отирлöн чукöрыс олö мöдiк комиэзсянь медылын — Кама катытын. Сiйö отирсö казьмöтаннэс мыччалöны öкмыс увтыр вылö. Быдöс этiя отирыс öтлаын бöсьтöмöн и лоасö талуння перем коми отирлö важ ай-маммезöн. 

Уна казьмöтаннэзын археологез адззалöмась уджалан берся: гöррез, кучитчаннэз, чарлаэз, ытшкисян-горбушаэз, изыннэз, сiдз кыдз родановсалöн бöрьяжык кадö зорамöма пода видзöм.

Отирлö унажык пондас ковны кöртiсь керöм уджалан берся, сiйöн пондас бура ни зорамны кöрт шедтöм да кöрт дорöм. Кудымкар лоас тöдчана карöн, кытöн керöмась кöртсис берсясö. Гöрд сёйись керöм формаэзын кисьтлöмась мöдöтчан берсятор. Мымдакö кад бöртi оссясö кöрт шедтан да кöрт доран шöриннэз.

Родановса пондöны унажык шедтыны сов. Совсö керöмась росолiсь. Росолсö пизьöтасö пуовöй да бановöй öррезын, кöднö вевдöрсяняс мавтласö сотöм гöрд сёйöн. Мукöдпырся росолас лэдзвывлöмась биын дзирöтöм иззэз. Иньва, Вишера, [[Борва (ю)|Борва]], Язьва, Колва юэз пöлöн, кытöн XX сугöд пондöтчикö пуöмась совсö, öнöдз кольччöны пуись керöм росов кысканнэз. Бура зорамöма лыись (коскаись) берсятор керöм, сэк и серпасавны лысö кужöмась ни. Лысис керлöмась сынаннэз, пуртöссэз, пелькытшшез, киззез, еммез, амулеттэз, паськöм вылö берся öшланнэз. Уна мый ны коласiсь серпасалöмась ас пассэзöн.

Быдлаын керлöмась кашниккез да гырниччез, кöднö серпасалöмась розетка нёжа веськыт да чуклялöм серпассэзöн. Кашниккесö дзирдöтлöмась горын. Коми отирлöн уна вöлöма и пуовöй доз. Сiдз кыдз пуыс чожа сiсьмö, одззася пуовöй доззэс абу кольччöмась. Гортын печкöм, кыйöм да гöрдззöм йылiсь висьтасьöны важ каррез вылын адззöм печканнэзлöн, кыйсян станоккезлöн да гöрдззисян еммезлöн торрез.

Родановсалöн медбöрья кадö учöт увтыррез туйö аркмöмась матын олiссезлöн ыджыт öтуввез. Увтыррезлöн öксуэз (княззез) пондöны веськöтлыны ыджытжык öтуввезöн. Важ висьт сьöртi Иньва дорись коми отирлöн увтырöн веськöтлöма [[Кудым Ош]] нима пам, кöда сэсся лоас и ыджытжык öтувлöн веськöтлiсьöн. Кудымкар пöртчис бура дорйöм веськöтлан карö. 

Родановса пондöны ни гöрны-кöдзны. Сысянь отирын паськалö шондi да карч вылö юрбытöм. Сэкся казьтiсянiннэзiсь öнöдз адззалöны пода лыэз, кöртсис керöм ньöвьёссез, морт да пода вылö вачкисян мыгöроккез.

Но вöравнытö эз жö дугдö, сiйöн и важ туналöм (магия) да вöрподалö юрбытöм кольччис жö. Сы йылiсь миянлö висьтасьö перем пода стильöн бронзаись керöм берсятор.

Коми еннэз коласын медыджыт вöлi вылын енöжись (нёбоись) Ен. Археология материаллэз сьöртi аскодьöм культура пас перем комиэс вылö кольöмась X сугöдö коми отир, кöдна олiсö ойвылынжык, Эжва да Емва юэз пöлöн. Перем комиэз да [[коми зыряна]] коласын важын мунiс вузасьöм да культураöн вежсьöм, нiя öткодя дзебсисö да новйисö öткодь паськöм.

Родановса кадсянь перем коми ладорын адззалiсö эзысёвöй доззэзöн кватьдасся унажык клад, кöдна вöлiсö вайöмöсь асыввыв муэзiсь. Кладдэслiсь куйланiннэсö позьö торйöтны нёль чукöрö: Иньва, Кöсва-Кама, Обва, Вишера-Кама. Унажыкыс ны коласiсь вöлiсö гарйöмöсь му пытшкö. Шуам, Пешнигорт да Мальцева дорись ыджыт кладдэс вöлiсö дзебöмöсь муö. Быдöс энiя эзысёвöй дозыс да сьöмыс öнi куйлöны Канлöн Эрмитажын ([[Петракар]]) да Канлöн история сьöртi музейын ([[Мöсква]]), мукöдсö позьö адззывны Коми кытшись да Перем ладорись музейезын.

Х вексяняс Волга дорись булгара тöдчöмöн пырöны коми отир оланö. Нiя босьтöны ас кипод увтö Кама ю кузя туйез, вузасьöны, нельки олöны комиэзкöт ордча муэзын. Родановса казьмöтаннэзiсь уна адззалöмась [[Булгар|Булгарын]] керöм гöрд доз (сёйись да кöртiсь), мöдöтчан берсятор. Комиэз и асьныс вуза¬сьöны вöлi булгараыскöт ны муэзын. Уна мый коми инькаэзлöн мöдöтчан берсяись шедас Булгарö. Меддонаыс вузасян-босьтасянас вöлöма вöрподалöн гöна кучик (куэз).

XI-XIII сугöддэзö коми отир шедöны кипод увтö славяналö, кöдна локтöны [[Новгорт|Новгортсянь]] да [[Ростов-Суздаль му|Ростов-Суздаль]] ладорсянь. Шыпурттэз (меччез), сьöм, амулеттэз, пернаэз, чунькытшшез, пристежжез, кöдна вöлiсö керöмась роччезöн, адззалöмöсь родановсалöн нёльдас казьмöтанын. Мукöдыс, натьтö, коми отир дынö шедiсö и булгара пыр.

== Видзöт сiдзжö ==
* [[Коми Ойвыв медваж кадö]]
* [[Коми отирлöн история]]
* [[Археология сьöртi культураэз]]

== Öшмöссэз ==
* Бадер О.Н. Археологические памятники Прикамья. Пермь, 1950.
* Голдина Р.Д., Кананин В.А. Средневековые памятники Верховьев Камы. Свердловск, 1989.
* Коми-пермяккез. Кудымкар, 2008. ISBN 978-963-9876-09-05.
* Оборин В.А., Чагин Г.Н. Чудские древности Рифея: Пермский звериный стиль. Пермь, 1988. ISBN 5-7625-0072-1

[[Категория:Археология]]
[[Категория:Коми история]]
[[Категория:Перем ладорись Коми кытшлöн история]]
