'''Коми-Пермяккез''' — этӧ финн-йӧгра отир.

Тӧдса XV–XVII-ӧт вв. гижӧттэзын [[Кам]]лӧн вывланьын важ олiссес шусисӧ "пермяне", "пермичи", "пермяки". Асьнысӧ нiя шуисӧ "коми морт", "пермяк". [[1925]]-ӧт воын, кӧр аркмис [[Коми-Пермяцкӧй национальнӧй кытш]], Камдорын важ олiсь отир, кӧда вӧлi кытшыслӧн ыджыт торӧн, пондiсӧ шуны асьнысӧ коми-пермяккезӧн, мед не сорласьны аскодь нима отиркӧт [[Коми-Зыряна|коми-зыряна]]кӧт ([[Коми отир|комиэз]]кӧт) да [[Камдор]]ын мӧдiк йӧзкӧт, кӧдна топоним сьӧртi шусисӧ пермяккезӧн.
 
XVIII-ӧт веклӧн пондӧтчытӧдз вылiсь Камлӧн муэс шусисӧ [[Ыджыт Перем]]ӧн. Мукӧд важ гижӧттэзын этiя ним дынӧ содтiсьлiсӧ вежӧртӧтан кыввез "глаголемая Чусовая". XIV–XVII-ӧт веккезын Ыджыт Перем босьтiс ас пытшкас паськыт муэз – Рытъявлын Кам ю пӧлӧн да сыӧ усян ваэз пӧлӧн, асывьявлын [[Из]]лӧн иззэзӧдз, ойвылын [[Печора]]лӧн вылiсь ваязсянь [[Чусов ты]] дынӧдз, лунвылын [[Чусов ю]] дынӧдз. Этiя муыс вӧлi [[Эжва Перем|Перем Вычегодскӧй]]ся унаись ыджытжык, сiйӧн сiйӧ не весь шуисӧ басӧк да бытшӧм нимӧн "Великая". 

Медодз пондiсӧ тӧдмавны Ыджыт Перемлiсь муэсӧ [[Ыджыт Вилькар|Вилькарi]]сь йоз, кӧдна неӧтпыр ыстывлiсӧ асланыс [[ушкуйник]]кезлiсь дружинаэз ӧктыны вот да кучик. Недыр-мыйись нылӧн лоисӧ мырддиссез – Ростов–Суздались да [[Канкар]]ись эксуэз. 

XV-ӧт векын вылiсь Камлӧн муэс быдсӧн пырӧны [[Рочму|Роч государство]]ӧ. Канкарлӧн веськӧтлӧмыс одзлань вынсялӧхристианизация пыр, кӧда ковтӧг пыртӧм коми-пермяккез коласӧ. [[Чердін]]ын, Ыджыт Перемлӧн веськӧтлан карын, оссьӧ Изын Иоанн-Богословлӧн медодзза вичку. 

Но [[1460]]-ӧт – [[1470]]-ӧт вося событиеэс мыччалiсӧ – наместник да христианизация оз сетӧ Канкарись эксуэзлӧ Ыджыт Перемын вын. 
Перемись муэз вылӧ неӧтпыр уськӧтчывлiсӧ [[Казан]]ись да [[Сибир]]ись ханнэз. 

[[1558]]-ӧт воӧ [[Иван IV]] сетiс корӧм грамота Сольвычегӧдаись промышленниккезлӧ да му видзиссезлӧ [[Строгановвез]]лӧ Кам ю пӧлцӧ ассыввывся муэсӧ, мед нiйӧ буржыка йитны Роч государство бердӧ. 

Роч йӧзлӧн локтӧмыс да Камдорӧ пуксьӧмыс осьтiе колонизация – паськалiсӧ Роч государстволӧн муэз, вын-сялiе сэтӧн веськӧтлӧм, ёнмисӧ экономическӧй йитӧттэз. 

Перемись муэз вылӧ роч колонизацияыс сьӧрас вайис лёк эксплуатация. Строгановвезлӧн муэс лоисӧ ыджыт крепостнӧй промысловӧй йитӧттэзӧн. Нiя пуксисӧ асланыс муэз вылӧ, кытӧн паськыта видзисӧ внеэкономическӧй принужденнё, отсӧтсӧ босьтiсӧ вотчинаӧн веськӧтiссезсянь. Коми-пермяккес унаись лэбтiсьлiсӧ Строгановвеслӧ паныт. Медыджыт выступленнё крестьяналӧн вӧлi [[1861]]-ӧт воӧ, кӧда паськалiс быдсӧн [[Иньва]] му пасьта. Губернияись газетын эз лэдзӧ нельки гижны эта йылiсь. 

Кӧркӧся вына легендарнӧй отир лоис великорусскӧй угнетателлез киын богатсялан орудиеӧн, сорласисӧ национальнӧй культуралӧн вужжез. 

Важся олан дын нюжалiс ӧнняся оланiсь ён шӧрт. Уралын важ олiсь отирлӧн муэс кыскӧны дынаные наукаын уджалiссезӧс: археологгезӧс, этнограффезӧс, фольклористтэзӧс. Перемись муэзлӧн дон йылiсь бура висьталiс [[Мамин-Сибиряк|Д. Н. Мамин-Сибиряк]]: "Эстӧн сё эшӧ ловья важ олан, кӧда видзӧ ас пытшкас эпическӧй склад..." 

Коми-пермяккезлӧн важся вужжезiсь отирлӧн вӧлi аскоддя искусство – медно-бронзовӧй пластика, мӧднёж – "[[Перем зверинӧй стиль|пермскӧй зверинӧй стиль]]". "Пермскӧй зверинӧй стильӧн" берсяыс, кӧдӧ адззисӧ Камдорын, лыддисьӧны III–IX-ӧт веккезсяӧсь. 

"Зверинӧй стильлӧн" аркмӧм да пасысалӧм вылӧ мыч-чалӧ уна тор; важся отирлӧн религиознӧй представленнёэз, отирлӧн олан, удж да вӧр – ва тӧдмалӧм. Уна берсяыс – ош, кор да быдкодь кайез вермисӧ вӧвны тотеммезӧн, а мукӧдыс поди вӧлiсӧ увтырлӧн пассэзӧн.

Сёрӧнжык "зверинӧй стиль" лоӧ мӧдӧтчан берсян, мый висьталӧ увтырлӧн культтэз ӧшӧм йылiсь, кӧднӧ вежёны увтыррез коласся антропоморфнӧй идоллэз, сёрӧн-жык сiйӧ пондiсӧ шуны "пермскӧй деревяннӧй скульптура".
 
"Пермскӧй зверинӧй стильыс" одзлань колис коми-пермяккезлӧн изобразительнӧй творчествоын ыджыт пас. Сiя бура тыдалӧ пуись керӧм берсяын. Пуись вундалӧм пода да кайпӧтка ӧнӧдз баситӧны керкуэз да картаэз, пань – бекӧр да мукӧд берсятор. 

Коми-пермяккезлӧн гижан кыв, кыдз и коми-зыряналӧн пондӧтчӧ Стефан Пермскӧйлӧн миссионерскӧй уджсянь, кӧр вӧлi керӧм коми алфавит. Но гижаныс эз паськав и XVII-ӧт веклӧн помын ӧшис, причинаэс вежӧртанаӧсь. 

[[1920]]-ӧт воэзӧ коми отирсӧ (зырянаӧс да пермяккезӧс) янсӧтiсӧ да керисӧ кыкторья му, сiйон зорамӧны кык литературнӧй кыв: коми-пермяцкӧй да коми-зырянскӧй. Аркмис коми отир понда историялӧн ыджыт неколана тор, но чужан вужжес пыр кыскисӧ ӧтамӧд дынӧ. Уна том коми-пермяцкӧй гижись, кӧдна дзир пондӧтчисӧ гижны, [[1920]]-ӧт – [[1930]]-ӧт воэзӧ лэдзисӧ ассиныс гижӧттэсӧ Коми областьлӧн "[[Коми му]]" да "Ордым" (ӧнi – "[[Ойвыв кодзув|Войвыв кодзув]]") газетаэзын да журналлэзын. 

Коми-пермяккезлӧн да коми-зыряналӧн том отир и ӧнi уджалӧны ӧтвыв наукаын, литератураын, культураын да образованнёын. 

Коми-пермяцкӧй национальнӧй кытш аркмӧм бӧрын пондiс петны [[1926]]-ӧт воӧ коми-пермяцкӧй кыв вылын "[[Гӧрись]]" газета. Газетаын корреспонденттэзнас уджалiсӧ том отир, мукӧдыс ны коласiсь одзлань лоисӧ гижиссезӧн – Н. Попов, М. Лихачёв, С. Караваев. 
[[1930]]-ӧт воӧ оссис [[Коми-Пермяцкӧй книжнӧй издательство]], пондiсӧ петны коми-пермяцкӧй гижиссезлӧн книгаэз, лэдзисӧ сiдз жӧ и литературно-художественнӧй альманаххез: "[[Дзульзян кай]]", "[[Бичирок]]", "[[Том ударник]]". 

Коми-пермяцкӧй литературалӧн медодзза оськӧввез йитсьӧны А. Зубов да М. Лихачёв гижиссезлӧн ниммезӧн. Национальнӧй литератураыс аркмӧ да зорамӧ ас пытшкас. Фольклор туйдӧтiс коми-пермяцкӧй литературасӧ керны медодзза оськӧввез. 

Фольклор ӧктӧмын некокнит удж, отирлӧн устнӧй творчество колисӧ ассиныс пас А. Зубов (Питю Ӧньӧ) творчествоын. Сы гижӧттэзын, кыдз и фольклорын, позьӧ лыддьӧтны коми-пермяцкӧй инькалӧн некокнит олан йылiсь. 

Мӧдiк гижись, кӧда сiдз жӧ осьтiс туй коми-пермяцкӧй литературалӧ, М. Лихачёв. Сiя унажыксӧ радейтӧмӧн гижӧ аслас му йылiсь, ловья вӧр – ва йылiсь. М. Лихачёв олiс сэтшӧм кадӧ, кӧр эз позь вежӧртны – кин сайын бур оланыс, сiйӧн сылӧн гижӧттэс мыччалӧны этiйӧ кадсӧ. 

Этна жӧ годдэзӧ пещлӧны гижӧмын вын В. Дерябин, С. Караваев, Н. Попов, Ф. Тараканов. 
[[1930]]-ӧт воэзся репрессияэз да [[Великӧй Отечественнӧй война]] нуӧтiсӧ олан том гижиссезлiсь: А. Зубовлiсь да М. Лихачёвлiсь; И. Гагаринлiсь, А. Аникинлiсь, Н. Савельевлiсь да Н. Ярковлiсь. 
Этiя кадӧ зорамис дзир поэзия, прозаыс эз вӧв. 

[[1946]]-ӧт воӧ [[Кудымкар]]ын вӧлi осьтӧм литературнӧй группа, кытчӧ пырисӧ поэттэз-фронтовиккез: Н. Попов, С. Караваев, М. Вавилин да том гижиссез: И. Шадрин, П. Златин да мӧдiккез. [[1949]]-ӧт восянь пондiс петны литературно-художественнӧй сборник "[[Миян крайын]]" ([[1964]]-ӧт восянь – "[[Иньва]]"). Национальнӧй традицияэз дынӧ бергӧтчӧмыс сетiс тӧдчана тор поэзияын да прозаын. [[1960]]-ӧт воэзӧ петiсӧ рассказзэзӧн да повесттезӧн сборниккез война бӧрея гижиссезлӧн – В. Баталовлӧн, В. Климовлӧн, И. Мининлӧн, роч кыв вылын петiсӧ А. Баяндинлӧн повесттез. 

[[1950]]-ӧт – [[1960]]-ӧт воэзӧ коми-пермяцкӧй прозаын тӧдчӧмӧн позьӧ адззыны гижиссезлiсь одзланься оськӧввез, кытӧн нiя мыччалӧны олансӧ уна рӧмаӧн. В. Климовлӧн гижӧттэс малалӧны сьӧлӧмсянь шоныт руӧн. Гижись кужӧшӧн пыртӧ чужан кыв, сiя кошшӧ отир сёрниын дона да бытшӧм кыввез. И. Минин бура видзӧтӧ коми-пермяккезлiсь история, сiя пыдына мыччалӧ мортлiсь пытшкисся олан. Т. Фадеев аслас гижӧттэзын мыччалӧ мортлiсь му вылын некокнит олан. Гижись оз осудит ассис геройесӧ, а ӧтлаын тӧждiсьӧ ныкӧт. 

XX-т веклӧн [[1980]]-ӧт – [[1990]]-ӧт воэзӧ быдмисӧ том прока поэттэз: Ф. Истомин, Л. Никитин, Г. Бачева, А. Истомина, Арк. Истомин, Н. Исаева, Л. Гуляева, Л. Косова. Нiя гижӧттэзаныс пыдына видзӧтӧны олансӧ, быдыс пуктӧ ассис пас да философскӧй мывкыд, пыдына радейтӧ чужан му да мам кыв. 

Прозаын ассиныс вын пешлӧны А. Ермаков, В. Кольчурин, В. Козлов, В. Канюков, Л. Нилогов. Важын ни гижӧ деревняын олiссез йылiсь С. Федосеев. 

[[1993]]-ӧт воӧ Коми-Пермяцкӧй книжнӧй издательство бӧр лоис самостоятельнӧйӧн, унажык пондiс уджавны коми-пермяцкӧй гижиссезкӧт. Быд год петӧны кык кыв вылын книгаэз, сiйӧн позьӧ тӧдсӧтны унажык отир коми-пермяцкӧй литератураӧн. 

Сьӧкытжык уджавны коми-пермяцкӧй материал вылын [[Коми-пермяцкӧй национальнӧй драматическӧй театр|национальнӧй драматическӧй театр]]лӧ, сiдз кыдз коми кыв вылын етша драматургия. Этшӧм жанр вылын гижис коми-пермяцкӧй драматург С. Можаев. Роч кыв вылын коми-пермяцкӧй преданнёэз сьӧртi гижис М. Сторожева. Быд во театр сувтӧтӧ коми-пермяцкӧй кыв вылын ӧтiк-кык спектакль, мый лоӧ ӧддьӧн етша кытшын олiсь отирлӧ. [[Перем Коми кыв|Коми-пермяцкӧй кыв]] вылын спектакллес бура гленитчӧны видзӧтiсьлӧ. 

[[1991]]-ӧт воӧ бӧр оссис Коми-Пермяцкӧй сьыланкыв да йӧктан ансамбль (вӧлi подналӧм [[1959]]-ӧт воӧ). Ансамбльлӧн репертуарас унажыксӧ пырӧны коми-пермяцкӧй сьыланкыввез, орсаннэз да йӧктаннэз. Паськӧтiс ассис функцияэз коми-пермяцкӧй кыв радиоын. [[1991]]-ӧт воӧ радиовещаннёын оссис коми-пермяцкӧй отдел. [[1988]]-ӧт воӧ первуись кытшас оссис РАН, УрО, Коми НЦ-iсь, ИЯЛИ-лӧн общественнӧй наукаэз сьӧртi Коми-Пермяцкӧй отдел. [[1990]]-ӧт воӧ оссис Россияись национальнӧй школаэзлӧн проблемаэз сьӧртi НИИ-лӧн лаборатория, кытӧн керӧны коми-пермяцкӧй школаэз понда программаэз да лэдзӧны школаэз понда велӧтчан книгаэз.
 
== Видзӧт сiдзжӧ мӧд нёджӧв ==
* [[Коми-пермяккез]]
* [[Перем комиэз]]

== Ӧшмӧссес ==
* [http://www.suri.ee/inf/pekok.html Никитина Л. Коми-пермяккез]
* [http://www.finnougoria.ru/community/folk/9/index.php?SECTION_ID=347 Коми-пермяки] (роч)

{{Финн-йӧгра отиррез}}

[[Категория:Перем комиэз]]
