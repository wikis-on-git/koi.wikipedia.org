'''Коми-Пермяккез''' (буржык гижны '''коми пермяккез''') — этӧ [[чудь-йöгра кыввез|чудь-йӧгра]] отир.

Тӧдса XV–XVІІ вв. роч гижӧттэзын [[Кама (ю)|Кама]]лӧн вывланьын важ оліссес шусисӧ "пермяне", "пермичи", "пермяки". Асьнысӧ нія шуисӧ комиöн "коми морт", рочöн "пермяк". [[1925]]-ӧт воын, кӧр аркмис [[Перем ладорись Коми кытш|Коми (Пермяцкӧй) национальнӧй кытш]], [[Кама ладор]]ын важ олісь отир, кӧда вӧлі кытшыслӧн ыджыт торӧн, пондісӧ шуны асьнысӧ коми пермяккезӧн, мед не сорласьны аскодь нима отиркӧт [[Коми зыряна|коми зыряна]]кӧт да Кама ладорын мӧдік йӧзкӧт, кӧдна топоним сьӧрті шусисӧ пермяккезӧн.
 
XVІІІ веклӧн пондӧтчытӧдз вылісь Камлӧн муэс шусисӧ [[Ыджыт Перем]]ӧн. Мукӧд важ гижӧттэзын этія ним дынӧ содтісьлісӧ вежӧртӧтан кыввез "глаголемая Чусовая". XІV–XVІІ веккезын Ыджыт Перем босьтіс ас пытшкас паськыт муэз – Рытъявлын Кама ю пӧлӧн да сыӧ усян ваэз пӧлӧн, асывьявлын [[Урал]]лӧн иззэзӧдз, ойвылын [[Печора]]лӧн вылісь ваязсянь [[Чусты]] дынӧдз, лунвылын [[Чусва]] дынӧдз. Этія муыс вӧлі [[Эжва Перем|{{comment|Эжва Перемся|Перем Вычегодскӧйся}}]] унаись ыджытжык, сійӧн сійӧ не весь шуисӧ басӧк да бытшӧм нимӧн "Великöй". 

Медодз пондісӧ тӧдмавны Ыджыт Перемлісь муэсӧ [[Ыджыт Новгорт|Новгорт]]ісь йоз, кӧдна неӧтпыр ыстывлісӧ асланыс [[ушкуйник]]кезлісь дружинаэз ӧктыны вот да кучик. Недыр мыйись нылӧн лоисӧ мырддиссез – Ростов–Суздались да [[Мöсква]]ись öксуэз. 

XV векын вылісь Кама муэс быдсӧн пырӧны [[Рочму|Роч канму]]ӧ. Канкарлӧн веськӧтлӧмыс одзлань вынсялӧ христианизация пыр, кӧда ковтӧг пыртӧм коми пермяккез коласӧ. [[Чердын]]ын, Ыджыт Перемлӧн веськӧтлан карын, оссьӧ Изын Иоанн-Богословлӧн медодзза вичку. 

Но [[1460]]-ӧт – [[1470]]-ӧт вося событиеэс мыччалісӧ – наместник да христианизация оз сетӧ Канкарись эксуэзлӧ Ыджыт Перемын вын. 
Перемись муэз вылӧ неӧтпыр уськӧтчывлісӧ [[Козань|Козан]]ись да [[Сибир]]ись ханнэз. 

[[1558]]-ӧт воӧ [[Гым Иван]] сетіс корӧм грамота Сольвычегӧдаись промышленниккезлӧ да му видзиссезлӧ [[Строгановвез]]лӧ Кама ю пӧлӧн ассыввывся муэсӧ, мед нійӧ буржыка йитны Роч государство бердӧ. 

Роч йӧзлӧн локтӧмыс да Кама дорӧ пуксьӧмыс осьтіс колонизация – паськалісӧ Роч государстволӧн муэз, вын-сяліс сэтӧн веськӧтлӧм, ёнмисӧ экономическӧй йитӧттэз. 

Перемись муэз вылӧ роч колонизацияыс сьӧрас вайис лёк эксплуатация. Строгановвезлӧн муэс лоисӧ ыджыт крепостнӧй промысловӧй йитӧттэзӧн. Нія пуксисӧ асланыс муэз вылӧ, кытӧн паськыта видзисӧ внеэкономическӧй принужденнё, отсӧтсӧ босьтісӧ вотчинаӧн веськӧтіссезсянь. Коми пермяккес унаись лэбтісьлісӧ Строгановвеслӧ паныт. Медыджыт выступленнё крестьяналӧн вӧлі [[1861]]-ӧт воӧ, кӧда паськаліс быдсӧн [[Иньва му]] пасьта. Губернияись газетын эз лэдзӧ нельки гижны эта йылісь. 

Кӧркӧся вына легендарнӧй отир лоис великорусскӧй угнетателлез киын богатсялан орудиеӧн, сорласисӧ национальнӧй культуралӧн вужжез. 

Важся олан дын нюжаліс ӧнняся оланісь ён шӧрт. Уралын важ олісь отирлӧн муэс кыскӧны дынаные наукаын уджаліссезӧс: археологгезӧс, этнограффезӧс, фольклористтэзӧс. Перем муэзлӧн дон йылісь бура висьталіс [[Мамин-Сибиряк|Д. Н. Мамин-Сибиряк]]: "Эстӧн сё эшӧ ловья важ олан, кӧда видзӧ ас пытшкас эпическӧй склад..." 

Коми пермяккезлӧн важся вужжезісь отирлӧн вӧлі аскоддя искусство – медно-бронзовӧй пластика, мӧднёж – "[[Перем пода стиль|{{comment|Пермскӧй зверинӧй стиль|перем пода стиль}}]]". "Перем пода стильӧн" берсяыс, кӧдӧ адззисӧ Кама ладорын, лыддисьӧны ІІІ–ІX веккезсяӧсь. 

"Пода стильлӧн" аркмӧм да пасысалӧм вылӧ мыччалӧ уна тор; важся отирлӧн религиознӧй представленнёэз, отирлӧн олан, удж да вӧр-ва тӧдмалӧм. Уна берсяыс – ош, кöр да быдкодь кайез вермисӧ вӧвны тотеммезӧн, а мукӧдыс поди вӧлісӧ увтырлӧн пассэзӧн.

Сёрӧнжык "пода стиль" лоӧ мӧдӧтчан берсян, мый висьталӧ увтырлӧн культтэз ӧшӧм йылісь, кӧднӧ вежёны увтыррез коласся антропоморфнӧй идоллэз, сёрӧнжык сійӧ пондісӧ шуны "перем пуовӧй скульптура".
 
"Перем пода стильыс" одзлань колис коми пермяккезлӧн изобразительнӧй творчествоын ыджыт пас. Сія бура тыдалӧ пуись керӧм берсяын. Пуись вундалӧм пода да кай-пӧтка ӧнӧдз баситӧны керкуэз да картаэз, пань-бекӧр да мукӧд берсятор. 

Коми пермяккезлӧн гижан кыв, кыдз и коми зыряналӧн пондӧтчӧ Стефан Пермскӧйлӧн миссионерскӧй уджсянь, кӧр вӧлі керӧм коми алфавит. Но гижаныс эз паськав и XVІІ веклӧн помын ӧшис, причинаэс вежӧртанаӧсь. 

[[1920]]-ӧт воэзӧ коми отирсӧ (зырянаӧс да пермяккезӧс) янсӧтісӧ да керисӧ кык торья му, сійон зорамӧны кык литературнӧй кыв: коми (пермяцкӧй) да коми (зырянскӧй). Аркмис коми отир понда историялӧн ыджыт неколана тор, но чужан вужжес пыр кыскисӧ ӧтамӧд дынӧ. Уна том коми (пермяцкӧй) гижись, кӧдна дзир пондӧтчисӧ гижны, [[1920]]-ӧт – [[1930]]-ӧт воэзӧ лэдзисӧ ассиныс гижӧттэсӧ Коми обласьлӧн "[[Коми му (журнал)|Коми му]]" да "Ордым" (ӧні – "[[Войвыв кодзув|Войвыв кодзув]]") газетаэзын да журналлэзын. 

Коми пермяккезлӧн да коми зыряналӧн том отир и ӧні уджалӧны ӧтвыв наукаын, литератураын, культураын да образованнёын. 

Коми-пермяцкӧй национальнӧй кытш аркмӧм бӧрын пондіс петны [[1926]]-ӧт воӧ коми (пермяцкӧй) кыв вылын "[[Гӧрись]]" газета. Газетаын корреспонденттэзнас уджалісӧ том отир, мукӧдыс ны коласісь одзлань лоисӧ гижиссезӧн – Н. Попов, М. Лихачёв, С. Караваев. 
[[1930]]-ӧт воӧ оссис [[Коми (пермяцкӧй) книжнӧй издательство]], пондісӧ петны коми (пермяцкӧй) гижиссезлӧн книгаэз, лэдзисӧ сідз жӧ и литературно-художественнӧй альманаххез: "[[Дзульзян кай]]", "[[Бичирок]]", "[[Том ударник]]". 

Коми-пермяцкӧй литературалӧн медодзза оськӧввез йитсьӧны А. Зубов да М. Лихачёв гижиссезлӧн ниммезӧн. Национальнӧй литератураыс аркмӧ да зорамӧ ас пытшкас. Фольклор туйдӧтіс коми (пермяцкӧй) литературасӧ керны медодзза оськӧввез. 

Фольклор ӧктӧмын некокнит удж, отирлӧн устнӧй творчество колисӧ ассиныс пас А. Зубов ([[Питю Ӧньӧ]]) творчествоын. Сы гижӧттэзын, кыдз и фольклорын, позьӧ лыддьӧтны коми инькалӧн некокнит олан йылісь. 

Мӧдік гижись, кӧда сідз жӧ осьтіс туй коми (пермяцкӧй) литературалӧ, М. Лихачёв. Сія унажыксӧ радейтӧмӧн гижӧ аслас му йылісь, ловья вӧр-ва йылісь. М. Лихачёв оліс сэтшӧм кадӧ, кӧр эз позь вежӧртны – кин сайын бур оланыс, сійӧн сылӧн гижӧттэс мыччалӧны этійӧ кадсӧ. 

Этна жӧ годдэзӧ пешлӧны гижӧмын вын В. Дерябин, С. Караваев, Н. Попов, Ф. Тараканов. 

[[1930]]-ӧт воэзся репрессияэз да [[Великӧй Отечественнӧй война]] нуӧтісӧ олан том гижиссезлісь: А. Зубовлісь да М. Лихачёвлісь; И. Гагаринлісь, А. Аникинлісь, Н. Савельевлісь да Н. Ярковлісь. 
Этія кадӧ зорамис дзир поэзия, прозаыс эз вӧв. 

[[1946]]-ӧт воӧ [[Кудымкар]]ын вӧлі осьтӧм литературнӧй группа, кытчӧ пырисӧ поэттэз-фронтовиккез: Н. Попов, С. Караваев, М. Вавилин да том гижиссез: И. Шадрин, П. Златин да мӧдіккез. [[1949]]-ӧт восянь пондіс петны литературно-художественнӧй сборник "[[Миян крайын]]" ([[1964]]-ӧт восянь – "[[Иньва (öктöт)|Иньва]]"). Национальнӧй традицияэз дынӧ бергӧтчӧмыс сетіс тӧдчана тор поэзияын да прозаын. [[1960]]-ӧт воэзӧ петісӧ рассказзэзӧн да повесттезӧн сборниккез война бӧрея гижиссезлӧн – В. Баталовлӧн, В. Климовлӧн, И. Мининлӧн, роч кыв вылын петісӧ А. Баяндинлӧн повесттез. 

[[1950]]-ӧт – [[1960]]-ӧт воэзӧ коми (пермяцкӧй) прозаын тӧдчӧмӧн позьӧ адззыны гижиссезлісь одзланься оськӧввез, кытӧн нія мыччалӧны олансӧ уна рӧмаӧн. В. Климовлӧн гижӧттэс малалӧны сьӧлӧмсянь шоныт руӧн. Гижись кужӧшӧн пыртӧ чужан кыв, сія кошшӧ отир сёрниын дона да бытшӧм кыввез. И. Минин бура видзӧтӧ коми (пермяккезлісь) история, сія пыдына мыччалӧ мортлісь пытшкисся олан. Т. Фадеев аслас гижӧттэзын мыччалӧ мортлісь му вылын некокнит олан. Гижись оз осудит ассис геройесӧ, а ӧтлаын тӧждісьӧ ныкӧт. 

XX-т веклӧн [[1980]]-ӧт – [[1990]]-ӧт воэзӧ быдмисӧ том прока поэттэз: Ф. Истомин, Л. Никитин, Г. Бачева, А. Истомина, Арк. Истомин, Н. Исаева, Л. Гуляева, Л. Косова. Нія гижӧттэзаныс пыдына видзӧтӧны олансӧ, быдыс пуктӧ ассис пас да философскӧй мывкыд, пыдына радейтӧ чужан му да мам кыв. 

Прозаын ассиныс вын пешлӧны А. Ермаков, В. Кольчурин, В. Козлов, В. Канюков, Л. Нилогов. Важын ни гижӧ деревняын оліссез йылісь С. Федосеев. 

[[1993]]-ӧт воӧ Коми (пермяцкӧй) книжнӧй издательство бӧр лоис самостоятельнӧйӧн, унажык пондіс уджавны коми (пермяцкӧй) гижиссезкӧт. Быд год петӧны кык кыв вылын книгаэз, сійӧн позьӧ тӧдсӧтны унажык отир коми (пермяцкӧй) литератураӧн. 

Сьӧкытжык уджавны коми материал вылын [[Перем коми национальнӧй драма театр|национальнӧй драматическӧй театр]]лӧ, сідз кыдз коми кыв вылын етша драматургия. Этшӧм жанр вылын гижис коми (пермяцкӧй) драматург С. Можаев. Роч кыв вылын коми (пермяцкӧй) преданнёэз сьӧрті гижис М. Сторожева. Быд во театр сувтӧтӧ коми (пермяцкӧй) кыв вылын ӧтік-кык спектакль, мый лоӧ ӧддьӧн етша кытшын олісь отирлӧ. [[Перем Коми кыв|Коми (пермяцкӧй) кыв]] вылын спектакллес бура гленитчӧны видзӧтісьлӧ. 

[[1991]]-ӧт воӧ бӧр оссис Коми (пермяцкӧй) сьыланкыв да йӧктан ансамбль (вӧлі подналӧм [[1959]]-ӧт воӧ). Ансамбльлӧн репертуарас унажыксӧ пырӧны коми (пермяцкӧй) сьыланкыввез, орсаннэз да йӧктаннэз. Паськӧтіс ассис функцияэз коми (пермяцкӧй) кыв радиоын. [[1991]]-ӧт воӧ радиовещаннёын оссис коми (пермяцкӧй) отдел. [[1988]]-ӧт воӧ первуись кытшас оссис РАН, УрО, Коми НЦ-ісь, ИЯЛИ-лӧн общественнӧй наукаэз сьӧрті Коми (пермяцкӧй) отдел. [[1990]]-ӧт воӧ оссис Россияись национальнӧй школаэзлӧн проблемаэз сьӧрті НИИ-лӧн лаборатория, кытӧн керӧны коми (пермяцкӧй) школаэз понда программаэз да лэдзӧны школаэз понда велӧтчан книгаэз.
 
== Видзӧт сідзжӧ мӧд нёджӧв ==
* [[Коми-пермяккез]]
* [[Перем комиэз]]

== Ӧшмӧссес ==
* [http://www.suri.ee/inf/pekok.html Никитина Л. Коми-пермяккез]
* [http://www.finnougoria.ru/community/folk/9/index.php?SECTION_ID=347 Коми-пермяки] (роч)


{{Коми отирлӧн янсалӧм}}

[[Категория:Перем комиэз]]
