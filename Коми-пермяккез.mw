'''Коми-пермяккез''' (буржык гижны: '''коми пермяккез''') — ним, кöдöн веськöтлiссез вöзйöны шуны [[Перем ладорись Коми кытш|Перем ладорись Коми кытшын]] олiсь [[Коми отир|комиэсö]]. Роч да рочовöй туялiссез (учёнöйез) сьöртi коми пермяккез – торья отир, коми-пермяцкöй народ. Мöдiк нёджöв сьöртi, кыдз коми ладорсянь пондам видзöтны, то петö: коми пермяккез пырöны [[Коми отир|коми отир]] коласö. Öтлаын Язьва дорись да Зюзьдынiсь комиэзкöт нiя аркмöтöны коми отир пытшкын тор, кöдö шуамö [[Перем комиэз|перем комиэз]]. Перем комиэз да [[Коми зыряна|коми зыряна]] – [[Коми отир|коми отирлöн]] кык борд.

Коми кытшын олiсь комиэз одзжык асьнысö шуисö комиöн – ''коми'', а рочöн –''пермяки'' (сiдз жö нимтöны асьнысö язьвинса да зюзьдiнса и öнi). [[1925|1925]] во бöрын юралiссез тшöктiсö отирсö и  рочöн, и комиöн шусьыны коми-пермяккезöн (''коми-пермяки''). Коми отирыс Коми кытшын дыр вермасисö, мед чапкыны этiйö нимкодьсö, но [[1937|1937]] во бöрын эзö ни вермö. Аспондасис татiсь комиэз öнöдз шуöны асьнысö ''коми отир''.

Гижöмыс «коми-пермяккез» (кыдз и «коми-зыряна») оз лöсяв коми кыв туйдöттэзкöт. ''Коми'' шуаныс  лоö тöдмöтанöн (определеннёöн) ''пермяккез'' нето ''зыряна'' кыв дынö, сiдзкö гижны сiйö колö торйын: коми пермяккез нето коми зыряна.

Перем ладорись Коми кытшын коми отирыс (перем комиэз, коми пермяккез) баитöны коми кывлöн [[Перем коми диалекттэз|перем диалекттэз]] вылын (83,1 %) да [[Роч кыв|рочöн]]. Перем комиэз öнi чожа рочсялöны. [[2002|2002]] годся гижöтöм сьöртi омöн Роч муын перем комиэз вöлöмась 125 235-а. Этiя лоö 15%-öн етшажык [[1989|1989]] воынся. Да и мам кыв тöдöны сё етшажык ныись, кöдна гижöтчöны коми пермяккезöн: Роч му пасьта токö 94,3 сюрс морт.

Перем комиэзлöн эм асланыс кыв стандарт – [[Перем Коми кыв|перем комиэзлöн лыддьöтан кыв]] (рочöнжык ''коми-пермяцкöй литературнöй кыв''), кöда вöлi лöсьöтöм татiсь коми диалекттэз под вылын. Коми кытшись школаэзын лыддьöтан кывнысö да перем коми литература 2008/09 воын велöтöмась дзир 20,5% коми челядь коласiсь (2931 морт); а садиккезö, кытöн челядёкыскöт баитöны коми кыв вылын, ай-маммез сетöмась сiя жö годö токö 848 кага (этiя лоö 14,3%  быдöс дошкольниккез коласiсь).

''Унажык сы йылiсь  видзöт: [[Перем комиэз|Перем комиэз]] ''

''Официальнöй нёджöв видзöт: [[Коми-Пермяккез|Коми-Пермяккез]]''

== Видзöт сiдзжö == 
* [[Коми отир|Коми отир]]
* [[Перем ладорись Коми кытш|Перем ладорись Коми кытш]]

[[Category:Wp/koi]]
[[Category:Перем комиэз]]
