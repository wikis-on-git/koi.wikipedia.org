'''Кудым Ош''' - [[Иньва ладор]]ись легендаэз сьöрті [[коми отир]]лöн важ герой. [[Кудымкар]] аркмöтісь. 

==Чудь увтырын шогмöм==

Важся каддэзö, кöр [[Иньва (ю)|Иньва]] юыс котöртöма эшö мöдiк местаöт — кошшöма веськытжык туй, олöма-вöлöма коми ладорын вына йöз. И шуöмась этö йöзсö [[чудь увтыр]]. Олöма сiя вöр пыдöссэзын, кытчö мöдiк йöззэс и туйсö абу тöдлöмась, токо разь казявтöг шедасö.

Поздiсьöма чуд увтырыс, кыдз [[шыр]]рез да [[муош]]шез, гуэзын, сьöд му пытшкын. И морттэс абу тöдлöмась не чер, не пурт, не [[нянь]], не [[сов]]. Сёян-юансö нылö сетлöмась вöрыс да ваыс, шонытсö да гажсö — [[шондi]], а бытшöм ен [[Ойпель]] вашöтлöма ны дынiсь шогöттэз, пöрöс да берся умöльторсö.

Бура паськалöма чуд увтырыс, уна горттэз пуксьöтлöма сiя Иньва ю дорö, а öтiк увтыр ны коласiсь олöма [[Сылпан мыс]] вылын.

Чожöсь да повтöмöсь сэтöн отирыс вöлöмась: ылiсь вöррезöт ветлöтöмась и дорйисьны кужöмась. А медвынаöн асьнысö мыччалöмась куим вон, чудь памлöн зоннэз — [[Купра]], [[Май]] да [[Кудым]].

==Кытшöм вöлі Кудым==

Кудымыс вöлöма [[ош]] кодь вына, сысянь и шуöмась сiйö Кудым Ош. Вöлöма мортыт куим аршин сувда, муыс сылö вынсö да мывкыдсö куим мортлiсь сетöма, а синнэс и ойнас [[тупка]]ся буржыка аддзöмась.

Пасьтасьöма сiя не бура, не басöка, а тöв и гожум новйöма [[кучик]]кезiсь вурöм паськöм да кöмкöт, а юрсö не зэрсянь, не лымсянь, не шондiсянь, не лёк тöвсянь абу сайöвтлöма.

==Кудымлöн мам да Чикыш==

Кудым Ошлöн вöлöма ён высина мам — ыджыт мыгöра да мывкыд юра инь, кöдö шуöмась [[Пöвсин]]. Сiя быдöс родсö ас кипод увтас видзöма, и быдöнныс сiйö кывзöмась. Ачыс уджавлöма мужыккескöт тшöтш, гортас ыджыт кринкаöн ва кайöтлöма да абу кошшывлöма лаб каянiнсö, а кайлöма крутикас веськыта.

Пöвсин öддьöн радейтöма [[Ойпель]]öс — чудь отирлiсь бур енсö, и эта понда Ойпель пыр отсавлöма сылö.

Ныкöт жö олöма мöдiк инь — уна тöдiсь [[Чикыш]]. Сiя учöтсянь велалöм веськöтчыны да тшыкöтчыны, кужлöма изiсь шедтыны бичир, вийöм мортöс ловзьöтлöма. Тöдчывлöм Чикыш вöрись дядькöт — [[Сюра-пеля]]кöт и вермывлöм пöртмавны мортлiсь синнэз.

==Кудымлöн ай==

Кудым Ошлöн айыс, Сылпанiсь пам, ветлывлöм войнаöн мöдiк увтыррез вылö: [[Курöгкар]]ö и [[Круточой]]ö, [[Кама]] дорö и [[Йöгра]]ö. Öтiк ветлансянь сiйö вайöтöмась кулöмöн, и нельки Пöвсин иньыс — Ойпельöс бура радейтiсь, да уна тöдiсь Чикыш абу вермöмась ловзьöтны сiйö.

Дзебöмась памсö Кува дорö, [[Изъюр мыс]] вылö, кытöн вöлöма еннэзлöн горт. Чудь увтыр сэтöн юрбитлöма еннэслö да казьтывлöма кулöм-вийöм отирöс.

Дзебасö сылпанса пöрись памнысö да пондасö бöрйыны виль памöс. И керасö памнас Кудым Ошöс. Сетасö сылö памлiсь паськöм да пас, бура юрбитасö Ойпельлö, тшöктасö берегитны Кудым Ошöс пöрöссянь да тшыкöтöмсянь, а эшö ёнжыка берегитны лёк ньöвъёссезсянь да лэчыт пуртсянь. А сыбöрын и том памлö висьталасö, медбы сiя сiдз жö бура, кыдз и пöрись памыс, дорйис нылiсь гортнысö да отирсö, челядьöс и пöрисьöс, медбы сылпанса лэчыта видзисö шодззезнысö, а ньöвъёссез медбы прокод вöлi мавтöмöсь бильöн.

==Виль оланін==

Гажа местаын Сылпаныс сулалöма, но öдöлейтасö сэтiсь олiссесö враггез: то сёян да паськöм мырддясö, то нывкаэзöс нуöтасö. И шуас сэк Кудым Ош мамыслö да воннэслö, и уна тöдiсь Чикышлö, и быдсöн увтырыслö мунны сэтісь да керны аслыныс виль горт — кар гöрд Изъюр вылас, Ойпельыс син одзö да сы борд увтö, медбы сiя дорйис нійö, кыдз мам учöт пияннэзöс. 

Чöлiсö отирыс, бытьтö кыввезнысö нылiсь нетшкисö, эз и вöрзьöтчö, дзик кикокнысö ойтöв кöстiс. Нельки визыв Иньва сувтчисмоз, дугдiс визлачас галянас орсны. Эд сiдз и думайтны оз туй, нетолишто керны! Али оз тöд Кудым Ош, што Изъюр вылас вексö вöвлi еннэзлöн оланiн да касьтiсян му? Лöгасяс Ойпель и вермас мыжйыны быдсöн увтырсö.

Тöдiсь Чикыш висьталiс шуис, киэс пö косьмасö сылöн, кин лысьтас еныслiсь мусö вöрзьöтны. Пöрись отир юррезнаныс гогинялöны: бура пö баитö Чикыш, ны моз думайтö. Но Кудым Ош оз кывзы тöдiсьсö, ассис баитö. Сетiт кö пö меным асланым увтырлiсь пас, сэк и кыво пö менö, кыдз челядь ассиныс ай-мам. Кинлö пö абу жаль юрыс, кин мöдö сiйö врагыслö сетны — ась кольччö татчö. Кин пö мöдö овны, ась мунас мекöт Изъюрас. 

Чöлiс Сылпан, токо Иньва ю öддьöнжык пондiс гыасьны да горавны визлаччезас. Тöдiсь Чикыш мöдпырся шуас, Еныс пö мыжъяс, кöдна мунасö, и нiя вексö нёльподöн пондасö кыскасьны. Чöлiс отирыс, токо Иньва ю горзöмöн горзiс, пельдöтлiс гыэзнас берег дорись иззэсö да кылöтiс сьöрас.

Сэк Кудым Ош нюжöтас киэсö шондi паныт да кеймисьöмöн горöтчас шонді дынö, медбы осьтис сія морттэслiсь синнэсö, сетіс нылö вежöрсö да мыччаліс, кытöн овны!

И сэтöн чудь увтыр казялас, кыдз шондiыс югдöтö Изъюр керöссö. Ачыс пö шондiыс мыччалö, кытöн пондам овны, - висьталас Кудым Ош да иньдöтчас сэтчин, Кува ю дорас. А сы бöрсянь мунасö томмес и кыссясö пöриссес. И керасö сэтчин аслыныс виль горт, йöръясö сiйö вылын йöрöн-заплотöн. И шуасö чуддэз ассиныс виль гортнысö '''Кудым кар'''.
 
Босьтас Кудым Ош бур козин да гöснеч и ветлас [[Изкар]]ö, воннэз дынö, ваяс сэтчинiсь кöртовöй черрез, пурттэз да ньöвъёсь йыввез. А эшö тöдас мыйись сэтчин кöрт керöны и кыдз кöртсис чер-пурт дорöны. Сэксянь Кудымкарын лоас асланыс кöрт.  


==Юксякöт тышкасьöм==
Кынымкö год бöртi, кöр уна ни öксяс няньыс, Кудым Ош корас гöссезöс, вердас нiйö чöскыт няньöн. Корас быдлаись, а Юкся оз лок: юöрыс сы дынöдз абу мунöма.

Лöгасяс Юкся, мыля сiйö орддьöны, мунас Кудымкарö, медбы няньсö кудымкарсалiсь мырддьыны.

Лöгасяс Кудым Ош эта вылö, тшöктас ассис отирсö тöчитны чер да пурт, босьтны ёнжык шодззез да ньöвъёссез, мавтны нiйö бильöн и нуöтас отирсö Юксялö паныт.

Эз панöвт войнасö не Ойпель, не ыджыт Ен. Пантасисö кык чудь увтыр Кöс ю дорын, кыдз пурт да из; öтыс оз вермы вундыштны, а мöдыс оз керассьы. Не ой, не лун оз тöдö, сё тышкасьöны — муыс кок увтаныс зэгалö, пармаыс ружтöмöн ружтö, а вирыс шорöн котöртö Кöс юö, мичöтö васö гöрд рöмöн.
Куим ой, куим лун сiдз тышкасясö, быдöс отирыс кок йывсиныс усяс: кöда чер-пуртсянь, кöда йыла шодзсянь да лэчыт ньöвъёссянь, а кöда и мыдзöмсянь.

Кольччасö ловйöн-здоровöн кык морт: Кудым Ош да пöрись Юкся.
Пантасясö нiя, кыдз лёк пороззэз öта-мöд вылö синнэзнысö барöтасö. Сöтö бы Юкся мечнас, но киыс оз лэбтiсь; кыдз пöжöм шать öшалö. Мöртö бы Кудым Ош шодзсö Юкся кынöмö, да вöрзьöтчыны оз вермы.
Вынсьöтчас Юкся, медбöръя мыласö öктас и лэбтас мечсö, но мечыс усяс кисис, ачыс сунгисяс кыминь. Усикас нюжöтас кисö Кудым Ошланьö. Кудым Ош вежöртас этö сiдз: Юкся сыкöт бурасьны мöдö.

Вунöтас Кудым Ош неважся öбидасö, кутас Юксялiсь кисö да шуас:
— Уна отир тэ вийин, пöрись Юкся, и колiс бы асьтö кырасö кундыны, да аддзö Ойпель: каитчан тэ и медодз китö мелань нюжöтiн. Сэк ов, кытчöдз муыс тэнö новйöтас, и некöр мöдiккезкöт эн кутчы етшасьны. Вай пондам лöня овны и öтвыв керны.

Эта кадсянь чудь увтырыс дугдöма öта-мöдкöт лёкасьны.

Кудым Ош няньсö быдöнныслö сетöма: Кöчлö и Пальлö, Юксялö и Анюшлö, Купралö и Майлö, кöр нiя янсöтчöмась сы дынiсь. Эта понда Кудым Ошсö отирыс вексö донтöм и казьтылöм бур кылöн.

==Кулöм==

Костö недыр олöма, а Кудым Ош сто год да эшö джын сто олас, и вöлись кулöмыс сы дынö локтас.

Пондас кувны богатыр, корас дынас Ошпиян зонсö да висьталас: 
— Кöр ме кула, пуктö менö сыспуись керöм гробö, а гробсö вартö кöртöн и крепыта игналö, ась и ва воть сэтчин оз сюр. Ме узя, мымда колö, и сайма. А кöр сайма, тiянлö олансö эшö буржыкö кера. Но и тiйö весь эд олö, прокод кошшö аслыныт шудсö. И ёртасьö матiсь и ылiсь йöзкöт. А öнi прошшайтчö мекöт. Быд мужык ась павкöтчас веськыт пельпон бердам öтiк чуньöн да босьтас менчим вын. Кин павкöтчас кык чуньöн да босьтас кыкись унажык вын, сiя выныс лоас лёк вын.

Прошшайтчасö отирыс, и Кудым Ош онмöссяс кыз онöн.

==Öшмöссэз==
*''Ожегова М.Н.'' Устнопоэтическое творчество коми-пермяцкого народа. Кудымкар, 1961. 
*Оласö да вöласö. Лöсьöтісьыс В.В.Климов. Кудымкар, 1991. ISBN 5-7625-0262-7
