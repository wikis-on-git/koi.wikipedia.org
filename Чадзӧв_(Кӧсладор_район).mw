{{Кар-грезд
|Рӧм                     = Рочму
|Коми ним                = Чадзöв
|Ас ним                  = Чазёво
|Вужпас                  = 
|Дӧрапас                 = 
|Му                      = Рочму
|Статус                  = грезд
|Район ним               = район 
|Регион ним              = ладор 
|Район                   = Кöсладор район
|Регион                  = Перем ладор
|Пытшкӧс торйӧтӧм        = 
|Юралісь                 = 
|Юралісь ним             = юралісь
|Аркман кад              = 
|Медодз казьтылӧм        = 1579
|Важжык ниммез           = 
|Кар                     = 
|Магдебургскӧй инӧд      = 
|Инлыдпассэс             = {{coord|59|53|07|N|54|32|14|E|type:city}} 
|Ыжда                    = 
|СВ вылына               = 
|Максимальная высота     = 
|Средняя высота          = 
|Минимальная высота      = 
|Климат                  = 
|Кыв                     = [[Перем коми кыв|коми]], [[Роч кыв|роч]]
|Кыввез                  = 
|Отир лыд                = 297
 |Отирӧс лыддян-гижан во = 2009
 |Отирлӧн топыта         = 
 |Агломерация            = 
 |Чужанвужжез сьӧрті торйӧтчӧм = 
 |Вичкуэз сьӧрті торйӧтчӧм = 
|Мусерпас                = 
|Размер карты            =
|Карса мусерпас          = 
|Час кытш                = +5
|Телефон нумерӧ содтӧт   = +7 34298
|Почта инпас             =619451
|Почта инпассэс          = 
|Авто нумерӧ содтӧт      = 59, 81
|Карса лун               = 
|Каррезлӧн мутыслун      = 
|Категория Commons'ын    = 
|Параметр1 ним           = 
|Параметр1               = 
|Сайт                    = 
}}

'''Чадзӧ́в''' — [[Перем ладор]]ись [[Перем ладорись Коми кытш|Коми кытш]]ын, [[Кӧсладор район]]ас грезд (деревня), [[Чадзӧв посадму]]лöн {{comment|веськöтлан шöрин|административнöй центр}}.
 
==Ним йылісь==
[[Файл:Чадзöв веськöтлан.JPG|right|250px|thumb|Чадзöв посадмуись веськöтлан керку]]
[[Файл:Чадзöв урдöлсянь.JPG|right|250px|thumb|Чадзчой (дзарньöв урдöлсянь)]]
[[Файл:Поддячöв кöсöгöр.JPG|right|250px|thumb|Кöсöгöр (Чадзöвö пыран)]]
[[Файл:Чадзов часовенка2.JPG|right|250px|thumb|Часовенка '''Девята Пятница''']]
[[Файл:Чадзов Томмез туй3.JPG|right|250px|thumb|Виль посёлокын]]
[[Файл:Чадзöв Васöт туй2.JPG|right|250px|thumb|Васöт туй]]
[[Файл:Чадзöв Ыджыт туй.JPG|right|250px|thumb|Ыджыт туй]]
[[Файл:Чадзöв райпо.JPG|right|250px|thumb|Райполöн лавка]]
[[Файл:Чадзöв теремок.JPG|right|250px|thumb|'''Теремок''' лавка]]
[[Файл:Чадзöв школа2.JPG|right|250px|thumb|Под школа]]
[[Файл:Чадзöв площадка.JPG|right|250px|thumb|Площадка]]
[[Файл:Чадзöв клуб2.JPG|right|250px|thumb|Клуб]]
[[Файл:Чадзöв шöрин.JPG|right|250px|thumb|Шöрин]]

Чадзӧвсö мукöдыс шуöны дженытика '''Чадз'''. Нимыс аркмöма [[Чадз]] морт сьöрті, кöда вöлі [[Юкся]]лöн зон. Важ гумагаэзын казьтывсьö ''Гришка Чазев'', кöда натьтö вöлі [[Чадз]] пиян.

==География==
Чадзöвыс сулалö '''Чадзчой''' мыс вылын [[Кӧс (посад)|Кӧс]] посадсянь рытвылö 26 км ылынаын (автобусöн мунны 28 км 30 минута) да [[Кӧч посад]]сянь ойвыв-асыввылö 33 км ылынаын. 

Чадзöвсянь рытвылас, увдöрын топ сулалö [[Поддячӧв (Кӧсладор район)|Поддячӧв]] грезд, колö токö лэдзчыны '''Кöсöгöр''' кузя. Татіссез шуöны, Поддячöвыс пö поздісьöма ''урдöлас'', Чадзöвыс ''вердöлас''.  

Лунвыв-асыввылас, 3,4 км ылынаын сулалö [[Красинькӧв (Кӧсладор район)|Красинькöв]] грезд, ойвыв-рытвылас 5,1 км ылынаын [[Карчой (Кӧсладор район)|Карчой]] да 6,1 км ылынаын [[Пеклаыб (Кӧсладор район)|Пеклаыб]]. Мунан кö рытвылö тракт кузя 7,6 км, петö [[Пармайыл (Кӧчладор район)|Пармайыл]], 11,6 км кö мунан, адззан [[Юксьӧв (Кӧчладор район)|Юксьöв]], кöдна кыкнанныс [[Кöчладор район]]ын ни.

Чадзöвсянь лунвывті котöртö [[Кыдзыс (Лолӧгӧ усян ю)|Кыдзыс]] ю. Рытвывті километра етш ылынаын кывтö Кыдзыслöн шульга вож [[Яйва (Кыдзысö усян ю)|Яйва]]. Кыдзысыслöн мöд шульга вожыс, [[Нюрвис (ю)|Нюрвис]], пондöтчö самой посад дорас (асыввывлань) да котöртö Чадзöвсяняс ылынсялöмöн. Эм эшö [[Кричкан (ю)|Кричкан]] ю.

Кыдзыс вылын Чадзöв весьтын, Яйва уссёланьын эм '''Коросаыб''' пруд. Кыдзыс вылын вöлі уна мельнича:
*'''Казё́ннöй мельнича'''
*'''Капра́н мельнича'''
*'''Кузьма́ мельнича'''
*'''Кыдзыс мельнича'''
*'''Пашӧ́вскöй мельнича'''

Чадзöв дынын эмöсь нюррез:
*'''Кушню́р''' (Чадзöвсянь ойвылын)
*'''Öзы́ннюр''' (Чадзöвсянь ойвылын)
*'''Моро́шканюр'''
*'''Ӧ́льöннюр'''
*'''Тыла́дынюр'''

Матісь ыббез:
*'''Кузькӧ́зйöр'''
*'''Кузьы́брыл'''
*'''Торчи́к'''
*'''Кузьпо́спон'''
*'''Яйва́посвелдöр'''
*'''Тата́ринкулöм'''
*'''Ыджытыб'''

Матісь вöррез:
*'''Дзуа́мыс'''
*'''Пуштӧ́с'''
*'''Джынту́й'''
*'''Кöлля́мыс''' (мукöдыс шуöны '''Колья́мыс''')
*'''Тагья́шормыс'''
*'''Изъя́лог'''

==Янсалöм==
Деревня лунвылын адззам '''Виль посёлок''' (мукöдыс бöра шуöны '''Колхознöй посёлок''').

==Туйез==
Чадзӧвын öні лыддьöны квать туй <ref> [http://www.ifns.su/59/030/000058.html Вот öктіссез сайтісь] </ref>:

{|- class="wikitable" style="margin: 1em auto 1em auto"
|--
!Коми ним
!Роч ним
|-
|Васöт туй	
|ул. имени Высоцкого  	
|-
|Виль туй	
|ул. Молодежная 
|-
|[[Девятков Артемий Петрович|Девятков]] туй	
|ул. имени Девяткова  	
|-
|Ыджыт туй	
|ул. Центральная  	
|-
|Ойвыв туй	
|ул. Северная  	
|}

Медшöр туйöн лыддисьö '''Ыджыт туй'''. Сылö параллель нёжöн мунöны: ойвылас '''Девятков туй''' да '''Ойвыв туй''', лунвылас '''Васöт туй''' да '''Виль туй'''.

{{comment|Ота́инöн|Площадьöн}} лыддьöны клуб да школа коласісь площадка. Татöн чулöтлöны öксяннэз, спорт вермасьöммез. 

==История==
Чадзöв ладорын отирыс олöмась важынсянь. Чадзöвсяняс лунвылö вит километра ылынаын, Кыдзыс ю дорын адззöмась [[родановса]]лісь оланін [[Важ Чадзӧв]]. Öні сэтöн сулалö перна, пöрись отир ветлöны сэтчö юрбытны. Висьтавлöны, сэтчин пö дзебöмöсь [[Юкси]], [[Пукси]], [[Чадз]] да [[Бач]], кöднö вийöмась [[Сера Пёдор]] вовлікö. 

Роччез медодз казьтылöны грезд йылісь 1579' годö, кöр [[Яхонтов Иван Игнатьевич|Яхонтов Иван]]лöн отир Ыджыт Перемись муэз гижалікас шуöмась сійö  ''починок Чазев''. [[Кайсаров Михаил]] 1623' годö фиксируйтöма ордчöн Чадзöвыскöт и Поддячöвсö.  

1935' годö татчö осьтöмась [[Крупскöй Надежда Константиновна|Крупскöй]] нима колхоз, кöдö 1950' воэзö гырисьмöтасö да пондасö шуны перво «[[Маленков Георгий Максимилианович|Ма́ленков]]» нимöн, 1957' юльсянь  «Путь к коммунизму», 1961' восянь – «Путь Ильича». 1970' нояб 27' лунö колхоз туйö лöсьöтöмась «Чадзöвскöй» совхоз. 

2006' январöдз Чадзöвын вöлі [[Чазёвскöй сельсовет]]лöн шöрин.  

==Веськöтлан==
Одзжык Чадзöв посадмуöн веськöтліссез пукалöмась ордча Поддячӧв грездын, öні кайöмась вевдöрас, Чадзöвö. 

Посадмуын юралö [[Кучев Николай Степанович]]. Сійö бöрйöмась 2007' декаб 2' лунö 366 морт (быдсöн бöрйиссез вöлöмась 956-я). Сылöн конкурент Рудова Мария Алексеевна понда сетöмась сэк {{comment|кипас|голос}}нысö 248 морт.

{{comment|Кан|Государство}} нимсянь сідзжö уджалöны:

*Рочму почталöн юкöт №619451. 
*Рочму сбербанклöн юкöт.
*Полициялöн урядник.
  
==Отир==
Олöны Чадзöвас '''чадзӧ́вчи''', öтік айка мортöс шуöны '''чадзӧ́веч''', инька мортсö '''чадзӧ́вка''', {{comment|тöдчанним|прилагательнöй}}  '''чадзӧ́вскöй''' нето '''чадзӧ́вись'''.

2009' годö грездын олöмась 297 морт. Отир лыдыс чинö (2002' годö Чадзöвын вöлöмась 340 морт, 1926' годö – 334 морт). 

Татісь важ памиллёэс [[Батуев]] да [[Мартынов]]. Отирыс гишшöны сідзжö [[Рудов]] (Гайна ладорись), [[Ильиных]] да [[Кучев]] (Бачманов ладöрись), [[Никонов]] (Пармайылісь), сёрöнжык локтіссез [[Грачов]], [[Варганов]].

==Кöзяйство да быт==
Деревняын эм кынымкö {{comment|асторья уджаин|индивидуальнöй предприятие}}.
*ООО "Чадзöвскöй" (важ совхозлöн коляс, "куим мöс видзиссез", шуöны отирын
*Вит вöрпилитан (ИП Варганов,...)

Йöзыс быдтöны [[мöс]]сэз, [[вöв]]вез, [[баля]]эз, [[порсь|порс]]сез, {{comment|[[нимöввез]]|кроликкез}}, [[курöг]]гез.

Мусö озö ни гöрö, буди галяэз понда.

Вöралісь эм быд керкуын. Мед вöравнытö, колö «[[Удачнöй (вöркöзяйство, Кöсладор)|Удачнöй]]» вöркöзяйстволісь ньöбны {{comment|лэдзöг|лицензия}}.

Туйез быдкодьöсь, ''Ыджыт туй''ыс гравия. Сы кузя ветлöтöны машинаэз Юксьöв да [[Кӧс посад|Кöс]] коласын.

Уна отирлöн эм ас машина.

Чадзöвын эм автобус сувтчан, автобусыс грезд пырйöт мунö кыкись ойлуннас:
*[[Перем]] ладорö — 00:30 
*Кöс ладорö — 10:00

Этася Чадзöвись школалöн ПАЗ ветлö куим маршрут кузя: 
*{{comment|шöрлун|середа}}ö: '''Чадзöв—[[Сосновка (Кӧсладор район)|Сосновка]]—Кöс'''
*?: '''Чадзöв—[[Бачманӧв (Кӧсладор район)|Бачманöв]]—Кöс'''
*{{comment|витöдзлун|петнича}}ö: '''Чадзöв—Кöс'''

Чадзöвчи вермöны видзöтны телевизор, а радиоись нійö орöтöмась. Грездын позьö йитчыны телефон пыр, кöть и линияыс важмöм. Эм таксофоннэз, но карточкаэзöн öнджакерны отирыс абу на велалöмась. 

Мобильник кутö öті-мöділаын (UTEL).

Эм куим магазин:
*'''Кöсісь Райпо'''
*'''ИП Теремок'''
*'''ИП Костарева''' (Поддячöвын)

Быт сфера абу зорöтöм, шырсьыны да мый да ветлöны Кöсöдз. 

Не {{comment|шöрись шонтан|центральнöй отопленнё}}, не {{comment|вавайöтан|водоповод}}, не канализация Чадзöвын абуöсь.

Эм ФАП, медматын больнича Кöсын.

Шойнаыс куйлö Чадзöвсяняс лунвыв-асыввылö 1,5 км ылынаын. Чадзöвчися сэтчин дзебсьöны Поддячöвчи, Пеклаыбчи да Карчойчи.

==Велöтан==
Школа понда медодзза керку сувтöтöма 1901' годö Батуев Öсип Павлович. Эта понда сылö сарсянь вöлі сетöм {{comment|эзысь|серебряннöй}} медаль.

Öні челядьыс велöтчöны кык керкуын:

*дöсвелöтан {{comment|под|основнöй}} школа (45 велöтчись) 
*челядьсад (20 кага) да пондöтчан школа (20 велöтчись), кöдна тöрöтчöны мöдік керкуö, сэтчин жö школаись верданін. 2011/12 велöтчан во кежö абу адззöмась челядь 1' класс понда.

==Культура==
Культура грездас видзöны Чадзчойын. Школася татчö поздісьöны:

*клуб, кытöн эмöсь порйöтан зал, тренажёрзал, спортзал, биллиарда пызан.
*библиотека

Клуб да школа класын эм площадка.

Грездын вежалун вöлі [[Девята пятница]]. 

Чой вылас жö сулалö часовенка '''Девята пятница'''. Кöркö матын вöлі быдса часовня, сы местö сэсся лэбтöмась клуб. Татöн жö вöлі шойна. Öнняся клуб, площадка, школаэз да веськöтлан керку сулалöны важ шойна вылын.

Увдöрын, Поддячöвын, сулалö часовенка '''Пролавер''',  сэтчин важынся кадö вöлі дюттян, чулалöмась гулянкаэз да орсаннэз (лапта дмд).

Отирыс порйöтöны и мöдік вичкуся празьниккез, шуам, стречалун, кöдö татöн шуöны '''трöича'''.

Посадлун озö чулöтö.

==Казьмöтаннэз да сингажöтаннэз==
Чадзчой вылын сулалö часовенка [[Девята Пятница часовенка (Чадзӧвын)|Девята Пятница]].

Мемориаллэз не казьмöтаннэз Чадзöвын абуöсь.

Археологгез адззöмась [[Харина культура|харинсалісь]] кык важ шойна:
*[[Чадзöв I]] 
*[[Чадзöв II]]

==Гора нима отир==
*[[Девятков Артемий Петрович]] (1885-1934), велöтісь

==Берся==
Чадзöв да Поддячöв öні позьö лыддьыны öтік {{comment|грезд|деревня}} туйö ни, кöть одзжык нія пыр öтамöдныскöт вермасьöмась, быдыс ыджытжыкö бы вöлі пуксьö. Кöркö Чадзöвын олöмась етшажык отирыс, а öні быдса 2/3 ''вердöлын'' олöны, и токö 1/3-ыс ''урдöлын''. Да и сельсоветлöн керкуыс дыр кад сьöрна абу жö чой йылас сулалöма...

==Лыддьöтан==
*Коми-Пермяцкий национальный округ. Москва-Ленинград, 1948.
* Коми-Пермяцкий автономный округ на рубеже веков. Кудымкар, 2000. ISBN 5-87901-051-1 
*[[Мартынов Михаил Егорович|''Мартынов М. Е.'']] Селения Косинского района. Справочно-статистический материал. Кудымкар, 2009. ISBN 978-5-87901-127-2
* Шаги времени. К 80-летию образования Косинского района / редактор-составитель [[Кучева Октябрина Павловна|О. П. Кучева]]. Пермь, 2004. ISBN 5-93683-030-X.


==Ыстісяннэз==
<references/>


{{Чадзӧв посадмуись оланіннэз}}

[[Категория:Кӧсладор район]]
