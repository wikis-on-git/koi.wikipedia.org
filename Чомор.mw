'''Чомор''' (диал. '''чомӧр''' нето '''чомер''') – [[коми мифология]]ын олісь [[чуд]]. Важ [[Коми отир|комиэз]] понда чоморыс вӧлі натьтӧ мупытшк видзисьӧн. Сылӧн культ павкӧ кык быдкодь сфералӧ. Ӧткӧ – чомортӧ пыртӧны лёк (мупытшкся) чуддэз коласӧ, а мӧдкӧ – йитӧны сю-турун воӧмкӧт. [[Перем ладор]]ын комиэз талун сійӧ унажыксӧ тӧдӧны '''мун чомору!''' [[кывсер]] сьӧрті.

== Вежалун ==
[[Емва (ю)|Емва]] дорын, [[Эжва (ю)|Эжва]] кывтытын, Эжва йылын, [[Сыктывдін]]ын да шӧрӧт [[Сыктыв (ю)|Сыктыв]] дорын коми отир шуӧны '''чомӧр'''нас нето '''чомер'''нас гаж, кӧдӧ порйӧтлӧны воӧм сюсӧ дзимлялӧм бӧрын нето ытшкан ештӧтӧм бӧрын. Сідз жӧ нимтӧны и тодильнӧй сёян, кӧдӧ лӧсьӧтӧны этія лун кежӧ: тэсись нето идовӧй пизись, виӧн пӧжалӧмӧ. Кӧр пым уджыс чулалас, Сыктывдінын горӧтчасӧ: ''' но тай чомӧр шеді''' нето '''шедӧдім тай чомӧртӧ'''. [[Лэт]] ю дорын чоморнас шуӧмась гаж, кӧдӧ сурӧн, йӧктӧмӧн да сьылӧмӧн чулӧтлӧмась вартан бӧрын.

Ритуал понда пуана сэтшӧм жӧ кодь сёян йылісь тӧдлісӧ и ордча йӧз. Сідз [[татара]] шуӧны '''чумар'''ӧн кӧвдӧммезӧн шыд, [[удмурттэз]]лӧн '''чумер''' – кӧвдӧммезісь сёян, а [[мокша]]лӧн '''цёмара''' – рузӧговӧй пельняннез.

== Нимыс йылісь ==
Мукӧдыс чайтӧны, коми отирыс пӧ чомортӧ одзӧстӧмась [[Роч отир|роччез]]лісь: [[кулӧмгорт]]са роч диалектын эм и кыв '''чомор''' – сідз шуӧны вӧрисьӧс. И коми мортыт, кӧр мезмӧтчӧ бы дозыляйтісьыс шогья, шуыштас: '''мун чомору''', чомор кывсӧ [[Роч кыв|роч]] датив формаӧ пуктӧмӧн. 

Но и роч кылас чоморыс понда ӧтвужа шуаннэс эд абуӧсь. Нійӧ адззисӧ [[Айран йӧз|айран]] (иранскӧй) йӧз сёрниись. Сідз, [[Ирон кыв|ирон]] (осетин) кылісь '''чаммар''' ‘сэрп, нёштӧм’, '''чумур''' ‘нятьӧсь, сӧс’, [[Тюрк кыв|тюрк]] '''чамур''', [[Курд кыв|курд]] '''чамур''' ‘нять’ да м. д. ӧддьӧн лӧсялӧны мупытшк видзисьӧс мыччалӧм понда. Сэтісь натьтӧ и петіс сэсся коми чоморыс мупытшк ен туйӧ – сійӧ и порйӧтӧны зыряналаньын. 

Ойвывся роччез сэсся коми енкоддьӧмсӧ пондасӧ [[вӧрись]] (лешак) туйӧ видзны, а сэсся лунвыв комиэз роччезлісь ни одзӧстасӧ чомор вылӧ эттшӧм нёджӧвсӧ. Сідз и аркмис фраза '''мун чомору!''' ‘мун лешак дорӧ!’, кӧдӧ тӧдӧны унажыксӧ комиэз [[Иньва (ю)|Иньва]] ладорын, но, шуам, и шӧр Сыктыв дорись [[Чуклӧм (Сыктыв район)|Чуклӧм]]ын '''чомӧру''' – видчан кыв.

Лэт ладорын ([[Порошева (Луздор район)|Порошева]] грездын) мортӧс, кӧда кӧлысь (свадьба) бӧрын пондіс овны тесь керкуын, нимкодялӧны '''чомур''' ('''чомурӧ мунны''' – инь ордӧ овмӧтчыны). Мукӧдыс, бӧра, лыддьӧны, чомурнас пӧ татӧн тесь шусьӧ. 

'''Чомӧр туис'''нас Сыктывдінын шуӧны и учӧтик симӧтовӧй доз, кӧдаын вайлӧмась сёян ичмоньлӧн ай-мам ордӧ гаж порйӧтікӧ. [[Мордін (Кӧрткерӧс район)|Мордін]]ын, чужас кӧ ныв, шуӧны '''чомер туис чужи'''. 

== Оланін ==
[[Перем комиэз]] сьӧрті, чомор олӧ ыб шӧрись расын, аслас керкуокын. Этійӧ керкусӧ мортлӧ оз позь адззывны: сія нач тырӧм понульӧн, жельнӧгӧн, понсэтӧрӧн да жовпуӧн, ёгтурунӧн. Кӧть и тӧрӧтчас мортыс тэлляинас, Чоморыс керкуок дынӧ, сы дынӧдз сё оз сибав: тэльыс пӧртчас куштывкаӧ, кӧда кузя котӧртӧ руч, а ӧмас видзӧ мыйкӧ сьӧдӧ – этӧ Чоморыс нӧбӧтӧ ассис гортсӧ, медбы сувтӧтны сійӧ мӧділаӧ.

== Оланнёж ==
Чоморыс – [[гожум]]ся олісь, тӧв кежӧ сія пырӧ му пытшкӧ да узьӧ сэтчин [[тулыс]]ӧдз. Саймӧтӧ сійӧ [[ыбшар]].

== Мывкыд ==
Чомортӧ тӧдӧны сюа ыббез додзирайтісь туйӧ. Сія абу лышкыт. Лэт дорись [[Абьячой]]ын чоморнас нимкодялӧны надз мортӧс.
Отирыслӧ чоморыт отсалӧ гусьӧн и мыччасьӧ токӧ сэк, кӧр кинкӧ казьмӧтас сылісь нимсӧ. Вермӧ йӧртлыны аслас гортӧ челядьӧс, кӧр ай-мам асьныс «иньдӧтасӧ» нійӧ этія ыб чуд дынӧ.

== Чомор фольклорын ==
Зонка пырас суслонӧ да пӧрӧтас сійӧ. Мамыс лӧгасяс, видас зонсӧ: «Мун чомору, эн дзуг уджӧс!» Рытнас кытсӧвтас зонсӧ – абу. Казялас суслон дорись воньтор. Пондас лэбтыны – воньыс муас пырӧма. «Эта эд зонӧлӧн!» И вежӧртас: зонсӧ тай Чоморыс дынӧ иньдӧтіс.

Ашынас зонсӧ ыб вывсис адззас. «Тэ кытӧн вӧлін?» – «Менӧ тоша старик гортас нуӧтліс. Тшӧктіс сёртни керны. Ме кери, а сэсся пышши». – «Кыдз нӧ бӧр туйсӧ адззин?» – «Пыртӧнням воньӧ пӧрччасис, да нинкӧмӧ ыбӧсас кольччис. Сы сьӧрті и адззи...»

== Чомор литератураын ==
Перем ладорын коми челядьыс тӧдӧны чомор йылісь чожабаитан:

''Чочком чомор олӧ чомын. Чочком лым чочкоммӧ омӧн. Чочком ном лэбалӧ чом дын, сылӧ колӧ чочком чомор. Кӧть и чочком чочком чом, но чочкомжык чочком ном…''

== Ӧшмӧссэз ==

* Абаев В.И. Историко-этимологический словарь осетинского языка. Т. I. М.-Л., 1958. С. 329
* [[Климов Василий Васильевич|Климов В.В.]] Олан вужжез. Коми-пермяккез йылісь пассэз. Кудымкар, 2007. ISBN 5-87901-110-0
* [[Илля Вась|Лыткин В.И.]], [[Гуляев Евгений Семёнович|Гуляев Е.С]]. Краткий этимологический словарь коми языка. Москва, 1970. С. 309
* Сравнительный словарь коми-зырянских диалектов. Сыткывкар, 1961.
* [http://www.classes.ru/all-russian/russian-dictionary-Vasmer-term-15818.htm? Фасмер М. Этимологический словарь русского языка. Электрон версия]

[[Категория:Коми мифология]]

{{Коми эскӧм}}
