'''Чомор''' (диал. '''чомöр''' нето '''чомер''') – [[Коми мифология|коми мифология]]ын олiсь [[Чуд|чуд]]. Важ [[Коми отир|комиэз]] понда чоморыс вöлi натьтö мупытшк видзисьöн. Сылöн культ павкö кык быдкодь сфералö. Öткö – чомортö пыртöны лёк (мупытшкся) чуддэз коласö, а мöдкö – йитöны сю-турун воöмкöт. [[Перем ладор|Перем ладор]]ын комиэз талун сiйö унажыксö тöдöны '''мун чомору!''' [[Кывсер|кывсер]] сьöртi.

==Вежалун==
[[Емва (ю)|Емва]] дорын, [[Эжва (ю)|Эжва]] кывтытын, Эжва йылын, [[Сыктывдiн|Сыктывдiн]]ын да шöрöт [[Сыктыв (ю)|Сыктыв]] дорын коми отир шуöны '''чомöр'''нас нето '''чомер'''нас гаж, кöдö порйöтлöны воöм сюсö дзимлялöм бöрын нето ытшкан ештöтöм бöрын. Сiдз жö нимтöны и тодильнöй сёян, кöдö лöсьöтöны этiя лун кежö: тэсись нето идовöй пизись, виöн пöжалöмö. Кöр пым уджыс чулалас, Сыктывдiнын горöтчасö: ''' но тай чомöр шедi''' нето '''шедöдiм тай чомöртö'''. [[Лэт]] ю дорын чоморнас шуöмась гаж, кöдö сурöн, йöктöмöн да сьылöмöн чулöтлöмась вартан бöрын.

Ритуал понда пуана сэтшöм жö кодь сёян йылiсь тöдлiсö и ордча йöз. Сiдз [[татара]] шуöны '''чумар'''öн кöвдöммезöн шыд, [[удмурттэз]]лöн '''чумер''' – кöвдöммезiсь сёян, а [[мокша]]лöн '''цёмара''' – рузöговöй пельняннез.

==Нимыс йылiсь==
Мукöдыс чайтöны, коми отирыс пö чомортö одзöстöмась [[Роч отир|роччез]]лiсь: [[Кулöмгорт|кулöмгорт]]са роч диалектын эм и кыв '''чомор''' – сiдз шуöны вöрисьöс. И коми мортыт, кöр мезмöтчö бы дозыляйтiсьыс шогья, шуыштас: '''мун чомору''', чомор кывсö [[Роч кыв|роч]] датив формаö пуктöмöн. 

Но и роч кылас чоморыс понда öтвужа шуаннэс эд абуöсь. Нiйö адззисö [[Айран йöз|айран]] (иранскöй) йöз сёрниись. Сiдз, [[Ирон кыв|ирон]] (осетин) кылiсь '''чаммар''' ‘сэрп, нёштöм’, '''чумур''' ‘нятьöсь, сöс’, [[Тюрк кыв|тюрк]] '''чамур''', [[Курд кыв|курд]] '''чамур''' ‘нять’ да м. д. öддьöн лöсялöны мупытшк видзисьöс мыччалöм понда. Сэтiсь натьтö и петiс сэсся коми чоморыс мупытшк ен туйö – сiйö и порйöтöны зыряналаньын. 

Ойвывся роччез сэсся коми енкоддьöмсö пондасö [[Вöрись|вöрись]] (лешак) туйö видзны, а сэсся лунвыв комиэз роччезлiсь ни одзöстасö чомор вылö эттшöм нёджöвсö. Сiдз и аркмис фраза '''мун чомору!''' ‘мун лешак дорö!’, кöдö тöдöны унажыксö комиэз [[Иньва (ю)|Иньва]] ладорын, но, шуам, и шöр Сыктыв дорись [[Чуклöм (Сыктыв район)|Чуклöм]]ын '''чомöру''' – видчан кыв.

Лэт ладорын ([[Порошева (Луздор район)|Порошева]] грездын) мортöс, кöда кöлысь (свадьба) бöрын пондiс овны тесь керкуын, нимкодялöны '''чомур''' ('''чомурö мунны''' – инь ордö овмöтчыны). Мукöдыс, бöра, лыддьöны, чомурнас пö татöн тесь шусьö. 

'''Чомöр туис'''нас Сыктывдiнын шуöны и учöтик симöтовöй доз, кöдаын вайлöмась сёян ичмоньлöн ай-мам ордö гаж порйöтiкö. [[Мордiн (Кöрткерöс район)|Мордiн]]ын, чужас кö ныв, шуöны '''чомер туис чужи'''. 

==Оланiн== 
[[Перем комиэз|Перем комиэз]] сьöртi, чомор олö ыб шöрись расын, аслас керкуокын. Этiйö керкусö мортлö оз позь адззывны: сiя нач тырöм понульöн, жельнöгöн, понсэтöрöн да жовпуöн, ёгтурунöн. Кöть и тöрöтчас мортыс тэлляинас, Чоморыс керкуок дынö, сы дынöдз сё оз сибав: тэльыс пöртчас куштывкаö, кöда кузя котöртö руч, а öмас видзö мыйкö сьöдö – этö Чоморыс нöбöтö ассис гортсö, медбы сувтöтны сiйö мöдiлаö.

==Оланнёж==
Чоморыс – [[Гожум|гожум]]ся олiсь, тöв кежö сiя пырö му пытшкö да узьö сэтчин [[Тулыс|тулыс]]öдз. Саймöтö сiйö [[Ыбшар|ыбшар]].

==Мывкыд==
Чомортö тöдöны сюа ыббез додзирайтiсь туйö. Сiя абу лышкыт. Лэт дорись [[Абьячой|Абьячой]]ын чоморнас нимкодялöны надз мортöс.
Отирыслö чоморыт отсалö гусьöн и мыччасьö токö сэк, кöр кинкö казьмöтас сылiсь нимсö. Вермö йöртлыны аслас гортö челядьöс, кöр ай-мам асьныс «иньдöтасö» нiйö этiя ыб чуд дынö.

==Чомор фольклорын==
Зонка пырас суслонö да пöрöтас сiйö. Мамыс лöгасяс, видас зонсö: «Мун чомору, эн дзуг уджöс!» Рытнас кытсöвтас зонсö – абу. Казялас суслон дорись воньтор. Пондас лэбтыны – воньыс муас пырöма. «Эта эд зонöлöн!» И вежöртас: зонсö тай Чоморыс дынö иньдöтiс.

Ашынас зонсö ыб вывсис адззас. «Тэ кытöн вöлiн?» – «Менö тоша старик гортас нуöтлiс. Тшöктiс сёртни керны. Ме кери, а сэсся пышши». – «Кыдз нö бöр туйсö адззин?» – «Пыртöнням воньö пöрччасис, да нинкöмö ыбöсас кольччис. Сы сьöртi и адззи...»

==Чомор литератураын==
Перем ладорын коми челядьыс тöдöны чомор йылiсь чожабаитан:

''Чочком чомор олö чомын. Чочком лым чочкоммö омöн. Чочком ном лэбалö чом дын, сылö колö чочком чомор. Кöть и чочком чочком чом, но чочкомжык чочком ном…''

==Öшмöссэз==

* Абаев В.И. Историко-этимологический словарь осетинского языка. Т. I. М.-Л., 1958. С. 329
* [[Климов Василий Васильевич|Климов В.В.]] Олан вужжез. Коми-пермяккез йылiсь пассэз. Кудымкар, 2007. ISBN 5-87901-110-0
* [[Илля Вась|Лыткин В.И.]], [[Гуляев Евгений Семёнович|Гуляев Е.С]]. Краткий этимологический словарь коми языка. Москва, 1970. С. 309
* Сравнительный словарь коми-зырянских диалектов. Сыткывкар, 1961.
* [http://www.classes.ru/all-russian/russian-dictionary-Vasmer-term-15818.htm?  Фасмер М. Этимологический словарь русского языка. Электрон версия]

[[Category:Коми мифология]]
