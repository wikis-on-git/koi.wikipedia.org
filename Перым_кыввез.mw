'''Перым кыввез''' — [[урал котыр]]ись [[чудь-йöгра группа]]ын кыв увтыр. Перым кыввезöн лыддисьöны [[коми кыв]] да [[удмурт кыв]]. 

Мöд нёджöв сьöрті перым кыввез унажык. Коми кывсянь торйöтöны бы [[коми (зыряна) кыв]], [[перем коми кыв]], [[язьва коми кыв]], [[изьва коми кыв]]. Удмурт кывсянь торйöтöны бы [[бесерман кыв]]. 

[[Рочму|Роч кан]] лыддьö торья кыввезöн куим перым кыв: [[коми (зыряна) кыв]], [[перем коми кыв]] да [[удмурт кыв]].

==Ним йылісь==
Перым кыввез шусьöны сідз топоним '''Перем''' (ойвыв комиэз шуöны '''Перым''') сьöрті. Одзжык '''Perämä'''-нас ('''Бöрму''') [[вепс]]сез шуöмась дорись муэз, кытöн олöмась [[перым отир]] (талуння комиэзлöн да удмурттэзлöн важайез). Ны сьöрті [[скандинав]]вез пондöмась шуны энö муэсö '''Bjarmaland''' (латыньöн '''Biarmia'''), а роччез '''Перемь'''. Сысянь петісö терминнэз {{кыв+de|Biärmische Sprachen}}, {{кыв+en|Permian languages}}, {{кыв+ru1|пермские языки}}. 

Термин аркмöма европаись лингвистикаын XIX векын. Комиöн мийö вуджöтамö сійö кыдз '''перым кыввез''', м.ш. босьтам зыряналісь форма '''перым''', мыля форма '''перем''' миян  вежöртасыс сьöрті зэлыта йитöм '''перем коми кыв'''кöт (кöдö шуöны сідз '''Перем ладор''' сьöрті, кытöн сы вылын унажыксö баитöны), а ''перем'' коми кылыс — токо öтік юкöт ''перым'' кыввез коласын.

==Кытöн баитöны==

Перым кыввез вылын баитіссез олöны [[Европа]] ойвыв-асыввылын, унажыксö [[Перем ладор]]ын, [[Коми Республика]]ын да [[Удмурт Республика]]ын. Эмöсь нія и ордча муэзын: [[Киров лапӧв|Киров лапöл]]ын, [[Тотарстан]]ын, [[Башкырму]]ын, [[Свердлов лапӧв|Свердлов лапӧв]]ын, [[Йӧгра кытш]]ын, [[Ямал Яран кытш]]ын, [[Яран кытш]]ын, [[Мурман лапӧв|Мурман лапöл]]ын.

==Мымда баитісь==

Быдсöн перым кыввез вылын баитöны 775 сюрс морт (2002' во). Ныись 464 сюрсыс баитöны удмуртöн, а 311 сюрс морт комиöн. Медбöрья дасвоэзö перым кыввез вылын пондöмась баитны етшажык. Сідз, эшö 1989' годö öтласа лыдпас вöлі миллёнся унажык: 1 210 777 морт <ref>Коми язык: Энциклопедия. Москва: Изд-во ДиК, 1998. С. 354. </ref>.

==Перым кыввез да диалекттэз==

*[[Удмурт кыв]]
**[[Ойвыв удмурт сёрнитан]]
**[[Шöрöт удмурт диалекттэз]]
**[[Лунвыв удмурт сёрнитан]]
**[[лунвыв периферияись удмурт сёрнитан]]
**[[Бесерман диалект]] => [[Бесерман кыв]]

*[[Коми кыв]]
**[[Перем коми кыв]]
***[[Вылісь иньва диалект]] (сы пытшкын [[Нердва басни]])
***[[Улісь иньва диалект]] (сы пытшкын [[Ӧнь басни]])
***[[Кӧсладор диалект]]
***[[Луп диалект]]
***[[Зюзьдін диалект]]
***[[Язьва диалект]] => [[Язьва кыл]]
**[[Коми (зыряна) кыв]]
***[[Сыктывдін диалект]]
***[[Шӧрӧт Сыктыв диалект]]
***[[Сыктывйыв диалект]]
***[[Луза-Лэтка диалект]]
***[[Эжвагорув диалект]]
***[[Удора диалект]]
***[[Емва диалект]]
***[[Изьва диалект]] => [[Изьва кыы]]
***[[Эжвайыв диалект]]
***[[Печора диалект]]

==Перым кыввез аркмöм==

Перым кыввез история йылісь туяліссез висьтасьöны сідз. 

[[Важ перым кыв]] аркмöма миян эраöдз мöд сюрсвоын, кöр одзланься чудь да меря мунöмась рытвылö, а одзланься йöграыс лунвылö. Важ перым отир кольччöмась асланыс горт муын — [[Кама (ю)|Кама]] да [[Ятка (ю)|Ятка]] бассейннэзын.
 
Важ перым кыв разьсьöма миян эрася VII-IX веккезö, кöр мукöд перым увтыррез, булгара шогья пышшикö, мунöмась ойвылö — [[Сыктыв (ю)|Сыктыв]], [[Емва (ю)|Емва]] да [[Эжва (ю)|Эжва]] ладорö, а мöдіккез кольччöмась овны Кама да Ятка коласын. 

Ойвылас виль оліссез пондöмась асьнысö шуны '''коми ойтыр''', а ордча [[Чудь отир|чудь]] йöзыс перво нійö нимтöмась '''perämäne''' (бöрмуись), сысянь лоис '''пермяна, biarmian'''. Лунвылас кольччöм перым увтыррез сэсся пондöмась асьнысö шуны '''удмуртъёс''' (одморттэз), ордча йöзыс шуанöн '''вотяккез''', '''аррез'''. 

Перым отирыс эна кык группаын пондöмась жагöника баитны мöднёжа нежели одзжык и быд группаас асмоза, мыля комиэз одз пондöмась вовлісьны [[Роч отир|роч]]чезкöт да чудьыскöт, а удмурттэз [[Тюрки отир|тюрки]]эзкöт. 

Сёрöнжык мукöд комиэз, роччез шогья пышшикö, бертöмась ойвывсянь Кама ладорö, кытчö нія сьöраныс вайöмась и йöзовöй нимнысö '''перем'''. Кама ладорын комиэз аркмöтöмась [[Ыджыт Перем]] канму да аскодялöмась кыв сьöрті матын удмурттэзöс да [[Урал (керӧссэз)|Урал]] дорсянь вовлісь [[маньси отир|маньси]]эзöс. Этія сорасісь Кама ладорын (öнняся Перем ладор) аркмöмась виль коми диалекттэз <ref>[http://www.artlad.ru/magazine/all/480/510/514/515 Напольских В. В. К начальным этапам этнической истории коми / Арт. 2010. №2.]</ref>, кöднаись сэсся керöмась [[перем коми кыв]]. 

Сы коста ойвылас кольччöм коми отирсö ордча чудьыс пондöма нимкодявны '''zyrjäne''' (дорись), сы сьöрті и роччез пондöмась шуны сэтісь комиэзöс '''зыряна'''. Чудьыскöт да роччезкöт вовлісьöм увья аркмöмась ойвыв коми диалекттэз: [[эжвагрув диалект]], [[емва диалект]], [[удора диалект]]. Ны коласын медбура аскоддьöм [[удора диалект]]. 

Ойвыв коми диалекттэзісь XVI-XIX веккезö торйöтчис [[изьва диалект]], кöда бура йылöма ойвыв муэзас, кыдз öння [[Коми Республика]]ын, сідз и ордча регионнэзын. Сійöн, мыля [[изьватас]] отирыс паськыта олöны да зорамöмась кыдз ассяма субэтнос, мукöдыс шуöны нылісь диалектнысö '''изьва кыы'''.

[[Сыктылса|Сыктыв ладорись комиэз]] дыр вовлісьöмась Кама ладорись комиэзкöт [[Кай волок]]öт. Этасянь татісь сёрниыс ([[сыктывыйыв диалект]], [[шöрöт сыктыв диалект]]) öддьöнжык вачкисьö перем коми басни вылö, а мукöд оліссез нельки рочöн шуöны асьнысö '''пермякъяс'''öн.

Эшö öтік "пермяцкöй" диалект зыряналаняс аркмöма [[Луз (ю)|Луз]] ю дорын да [[Лэт (ю)|Лэт]] ю йылын ([[луза-лэтка диалект]]), кытöн комиэз павкöтчöмась не токö чудьыскöт да роччезкöт, но и [[мари отир|мариэз]]кöт.

[[Эжва (ю)|Эжва]] йылö да [[Печора (ю)|Печора]] йылö коми отир локтöмась сёр (XVII век), унажыксö [[Сыктыв (ю)|Сыктыв]]сянь да [[Удора]]сянь. Татісь диалекттэз ([[эжвайыв диалект]] да [[печора диалект]]) аркмöмась быдкодь диалекттэз сорасісь.

А Кама ладорын коми диалекттэзлöн аркмöмась нёль группа: асыввылас, рытвылас, ойвылас да лунвылас. 

Перем му асыввылас перво вöлі Ыджыт Перемлöн шöрин; татісь коми диалект вöлöма статусыс сьöрті медвына. Коми öксайезöс берездöтöм бöрын, татчö локтöмась уна роччез, и комиэз XVI-XVIII веккез сьöрна рочсялöмась. ХХ век кежö Перем ладор асыввылын коми басниыс невна не быдсöн öшöма, сылісь коляссö адззам токö [[Язьва (ю)|Язьва]] дорын. Этö [[язьва диалект]], кöдаись перемшана öні керöны бы торья '''язьва коми кыл'''.

Рытвылас перем комиэз шедöмась [[Ятка губерня]]ö, кытöн нія бура рочсялöмась жö (öнняся коляысыс — [[зюзьдін диалект]]). 
 
Öнняся [[Перем ладорись Коми кытш|Коми кытш]]ын коми кывлöн аркмöмась кык диалект чукöр, мыля татісь коми отир XVI век понсянь пондöмась овны торья уезддэзын: [[Чердын уезд]]ын коми оліссезлöн аркмöма [[кöсладор диалект]], а [[Совкар уезд]]ын - '''иньва диалекттэз''' ([[вылісь иньва диалект]] да [[улісь иньва диалект]]).

Ойвыв-рытвылас перем комиэз павкöтчöмась зыряна комиэзкöт: кöсладор диалект XIX векöдз вöлі йитöм cыктыв диалекттэзкöт, а XIX-XX веккезö самöй ойвылас [[эжвайыв диалект]]кöт контакт увья аркмöма [[луп диалект]].

Лунвылас коми кылыслöн ареал одзжык вевттьöма и [[Обва (ю)|Обва]] бассейн. Татöн вöлöма коми кывлöн [[обва диалект]], кöда öні кежö öшöма нач — отирыс вокорень рочсялöмась. Токö [[Нердва (ю)|Нердва]] йылісь коми басни сьöрті позьö тöдны этія диалектлісь ассямасö.

[[Ойвыв удмурттэз]]лöн сёрниыс öддьöн вачкисьö перем коми басни вылö, мыля роччез локтытöдз нія дыр вовлісьöмась ордча коми отирыскöт, кöдна нылö кыв сьöрті öтвужаöсь. Ойвыв удмурт сёрнитан аркмöма Чупчи ю пöлöн, одзжыкся [[Ятка губерня]]ын.

Ойвыв удмурттэз коласын олöны [[бесермана]]. Бесермянасö лыддьöны удмуртсялöм [[чуваш отир|чувашшез]]öн, кöдналöн аркмöма ассяма [[бесерман диалект]].

Лунвылынжык, одззася [[Козань губерня]]ын, олісь удмурттэз бура вовлісьöмась тюрки йöзкöт, перво [[булгара]]кöт, а сыбöрын [[тотара]]кöт. Эта вовлісьöм увья удмурттэзлöн аркмöма '''лунвыв сёрнитаннэз''', кытöн öддьöн уна босьтöм тюрки кыввезісь.  

Удмурт диалекттэз, кöдна [[Удмуртму]] лунвылын, шуöны [[лунвыв сёрнитан]]öн, а ордча муэзісь удмурт диалекттэз - [[лунвыв периферияись сёрнитан]]öн. Мöдас тюрки шöмыс эшö буражык тöдчö.

Удмурт кывлöн лунвыв да ойвыв сёрнитаннэз коласын аркмöмась шöрöт удмурт диалекттэз, кöднаын сорасьöмась ойвывся да лунвывся элементтэз.

==Öткодьыс==

Сысянь, мыля торьясьöмыс аркмöма нежык важын, коми да удмурт кыввез öддьöн матынöсь и бура вачкисьöны öтамöд вылö.

==Неöткодьыс==

==Ыстісяннэз==
<references/>

==Лыддьöтан==
*Лыткин В.И., Гуляев Е.С. Краткий этимологический словарь коми языка. М., 1970.
*Основы финно-угорского языкознания. Марийский, пермские и угорские языки. М., 1976.
*Серебренников Б.А. Историческая морфология пермских языков. М., 1963.
*Языки народов СССР. Т.ІІІ. Финно-угорские и самодийские языки. М., 1966.


{{Финн-йӧгра кыввез}}

[[Категория:Чудь-йӧгра кыввез]]

[[af:Permiese tale]]
[[als:Permische Sprachen]]
[[bg:Пермски езици]]
[[br:Yezhoù permek]]
[[ca:Llengües pèrmiques]]
[[cs:Permské jazyky]]
[[de:Permische Sprachen]]
[[en:Permic languages]]
[[eo:Perma lingvaro]]
[[et:Permi keeled]]
[[fi:Permiläiset kielet]]
[[fr:Langues permiennes]]
[[hsb:Permske rěče]]
[[hu:Permi nyelvek]]
[[it:Lingue permiche]]
[[lt:Permių kalbos]]
[[nn:Permiske språk]]
[[no:Permiske språk]]
[[pl:Języki permskie]]
[[pt:Línguas permianas]]
[[ru:Пермские языки]]
[[sk:Permské jazyky]]
[[sv:Permiska språk]]
[[uk:Пермські мови]]
[[zh:彼爾姆語支]]
