'''Одиссея''' — важ [[Эллада]]ын эпос. Лӧсьӧтӧма [[Гоме]]р. Сюжет одзлань нуӧтӧ [[Иллида]]лісь висьтасьӧм.


[[Троя]]ись бӧр локтікӧ эллин геройес дыр странствуйтісӧ и кылісӧ уна шог да сьӧкытсӧ. Меддыр странствуйтіс [[Итака]]ись ([[Ион саридз]]ын остров) [[Одиссей]] сар — быдса дас во. «Одиссеяын» гижсьӧ сы ветлӧм йылісь.
 
==Одиссей Полифем ордын==

ӧтпыр кыдзкӧ бурнӧй саридз Одиссейсӧ да сылісь спутниккесӧ вашӧтіс [[циклоп]]пез — ӧтік сина великаннэз ді дынӧ. Одиссей аслас мукӧд отиркӧт пырис ны коласісь медполӧтанаыс — циклоп [[Полифем]] пещёраӧ.

Гортас бертӧм бӧрын Полифем адззис нійӧ аслас пещёраын. Сія сэк жӧ пещёраись пыранінсӧ пытшксяняс йӧрйис ӧддьӧн ыджыт изӧн и кыкӧс ны коласісь сёйис. Эта бӧрын сія ланьтіс. Одиссей вермис бы вийны сійӧ узикас, но сэк некинлӧ бы вӧлі осьтны Одиссейлӧ да сы спутниккезлӧ пещёраись петанінсӧ. Асьныс нія эзӧ вермӧ вештыны ыджыт изсӧ и нылӧ быдӧнныслӧ ковсис бы тшыгсянь кувны пещёраас.

Хитроумнӧй Одиссей думайтіс керны мӧднёж. Ашынас сія циклопсӧ юкталіс винаӧн. Кӧр коддзӧм Полифемыс ланьтіс, Одиссей сотчан майӧгӧн сотіс сылісь единственнӧй синсӧ. Циклопыс ӧддьӧн лӧгасис и сетіс кӧрткыв, что некин пӧ ловйӧн оз пет сы пещёраись.

Асывнас, ассис бараннэсӧ пещёрасйс лэдзикӧ, Полифем сувтіс самӧй пыранін дынас да пешліс киэзнас быд петісь животнӧйсӧ. Но Одиссейыс кужис сійӧ бӧбӧтны. Быдӧс бараннэсӧ сія домаліс куимӧн ӧтлаӧ, а шӧрись бараннэз кынӧм увтӧ домаліс ӧтікӧн ассис спутниккесӧ. Ачыс сія вевттис ассис киэсӧ вурунӧн да улісянь кутчисис ӧтік баран бердӧ. Сідз нія пышшисӧ шуштӧм мортсёйись шогья.

==Тӧввез ен — Эол дынын==

Кӧр Одиссей сюрис тӧввез [[Эол]] ен ді вылӧ, сійӧ бытшӧма панталісӧ. Бӧр мунікӧ Эол сетіс Одиссейыслӧ мешӧк, кӧдаын вӧлісӧ домалӧмӧсь быдӧс бурнӧй, неблагоприятнӧй тӧввес. Кӧр Одиссей уйис Эолыс дынсянь, море вылас вӧлі ӧддьӧн лӧнь. Но лоис сідз, что аслас родина — Итака дынӧ сибӧтчикӧ Одиссейыс ланьтіс, и сылӧн спутниккес пӧрччалісӧ мешӧксӧ. Нія думайтісӧ, что эта мешӧкын домалӧмӧсь сокровищеэз. Мезмӧм тӧввес уннялӧмӧн петісӧ воля вылӧ и Одиссейлісь судносӧ вились вашӧтіс Эол остров дынӧ. Но ӧні Эолыс откажитчис отсавны Одиссейыслӧ, и сылӧ ковсис одзлань уйны бурнӧй море кузя.

==Сиренаэз==

Одиссейлӧн мӧдік интереснӧй приключеннёӧн вӧлі [[сирена]]эзкӧт сылӧн пантасьӧм. Сиренаэс вӧлісӧ джынсӧ инькаэз, джынсӧ кайез. Нія сэтшӧм басӧка сьылісӧ, что быдыс, кин мунліс сія остров дынӧт, кытӧн нія олісӧ, сувтчывліс эта остров дынӧ и сэтчинсянь бӧр эз ни мунлы. Медбы не сетчыны сиренаэс очарованнёлӧ, Одиссейыс ны остров дынӧ сибӧтчикӧ быдӧс аслас спутниккезлісь пеллезнысӧ лякис воскӧн. Асьсӧ сія тшӧктіс кӧртавны мачта бердӧ. Кӧр Одиссей кыліс сиренаэзлісь голоссӧ, сія пондіс пессьыны, мед мездӧтчыны да петны берегас, но спутниккес эшӧ ёнжыка домалісӧ сійӧ. Сідз Одиссей кужис керны ӧтдруг кык дело: и кывны сиренаэзлісь голоснысӧ и не петны берегас.
 
==Сцилла да Харибда коласын==

Ӧтік местаын Одиссейлӧ коліс мунны кык страшнӧй чудовище коласӧт: [[Сцилла]] да [[Xарибда]] коласӧт. Сциллаыс куталіс сы дынӧт уйись корабллез вылісь медбур мореходдэзӧс. А Харибда дынісь некин эз вермы пышшыны: сія ньылавліс быдсӧн корабльсӧ ӧтлаын сы вылын муніссезкӧт. Сідз кыдз орддьыны энӧ чудовищеэсӧ некыдз эз туй, Одиссей кык злосис бӧрйис учӧтжыксӧ — Сциллаӧс. Сія кӧть и сёйис квать мортӧс Одиссейыс спутниккез коласісь, но зато мукӧдыс кольччисӧ ловйӧн. А Харибдаыс быдӧннысӧ бы ньылыштіс.

==Феаккез дынын==

ӧтпыр кыдзкӧ буря жугдіс Одиссейлісь корабльсӧ, и быдӧс спутниккес сылӧн вӧйисӧ. Одиссей кольччис ӧтнас. Уна приключеннёэз бӧрын Одиссей керис плот да бӧра уйис одзлань. Но [[Посейдон]], кӧда преследуйтіс сійӧ циклоп Полифемӧс слепойсьӧтӧм понда (Полифемыс вӧлі Посейдонлӧн зон), жугдіс Одиссейлісь плотсӧ. Только ӧтік морскӧй богиня отсалӧмӧн Одиссей вермис уйны сылӧ тӧдтӧм остров дынӧдз да кольччыны ловйӧн. Эта остров вылын оліс сказочнӧй народ феаккез — искуснӧй мореходдэз. Эта народлӧн царь [[Алкиной]] ласкова примитіс Одиссейсӧ, козьналіс бур подароккез да родинаас бертӧм понда сетіс сылӧ судно.

==Одиссей бертӧ горт муас== 

Сія кадӧ, кӧр Одиссей воюйтіс Троя увтын да, странствуйтіс, сылісь иньсӧ — [[Пенелопа]]ӧс корасисӧ уна жӧниккез. Нія думайтісӧ, что Одиссейыс некӧр ни оз берт, но Пенелопаыс веритіс, что жӧникыс бертас и откажитліс быдӧс жӧниккесӧ. Одиссейлӧн зон [[Телемах]], кӧда Итакаись Одиссейыс мунікӧ вӧлі эшӧ кагаӧн, быдмис вына да бытшӧм юношаӧ. Гажтӧма да лӧгӧн видзӧтіс сія айыс керкуын пируйтісъ жӧниккез буйство вылӧ. Но ӧтнас сія нем эз вермы керны унаыскӧт. ӧтпыр сія муніс кошшыны айсӧ, но нем эз вермы тӧдны сы йылісь и бертіс бӧр.

==Одиссей пӧртчӧ корисьӧ==

Одиссей тӧдіс сы йылісь, мый керсис сы керкуын. Этасянь сія решитіс локны гортас не аслас настоящӧй видын, а кыдз нишшӧй странник. Эта коста сы керкуын пируйтісӧ жӧниккез. Нія быднёж кешитчисӧ быдӧс нишшӧйес вылын. Мӧд лунас Одиссей локтӧм бӧрын вӧлі [[Аполлон]]лӧн праздник, и Пенелопа предложитіс жӧниккеслӧ то кытшӧм испытаннё. Сія вайис Одиссейлісь лук да висьталіс, что жӧниккез коласісь сія, кин кужас зэлӧтны лук тетивасӧ да пырӧтны стреланас 12 кольцо, лоас сы жӧникӧн. Жӧниккес ӧтамӧд бӧрын пондылісӧ зэлӧтны луксӧ, но некин ны коласісь этӧ эз вермы керны.

==Жӧниккезӧс вийӧм== 

Сэк Одиссей, сё эшӧ кыдз нишшӧй, корис, медбы и сылӧ сетісӧ пешлыны ассис вынсӧ. Жӧниккез откажитісӧ сылӧ этаын. Но Телемах, кӧдалӧ Одиссей осьтіс ассис тайнасӧ, сетіс сылӧ луксӧ, и Одиссей кокнита пырӧтіс быдӧс 12 кольцосо. Сыбӧрын Одиссейыс, ӧтлаын Телемахкӧт да кык рабкӧт сэк жӧ вийисӧ быдӧс жӧниккесӧ. Эта бӧрын сія висьталіс Пенелопалӧ, кин сія. Сьӧкыт вӧлі Пенелопалӧ веритны, что эта пӧрись, бырӧм паськӧма нишшӧйыс — сылӧн жӧникыс. Но сыбӧрын Пенелопаыс тӧдіс сійӧ. [[Афина]], кӧда покровительствуйтіс Одиссейыслӧ, керис сійӧ одзза кодь томӧн да бытшӧмӧн.

Одиссей локтӧм йылісь да жӧниккесӧ вийӧм йылісь юӧрыс чожа паськаліс омӧн Итака пасьта. Вийӧммезлӧн родняыс мунісӧ бойӧ Одиссейкӧт да сыдор сулаліссезкӧт. Афина отсалӧмӧн победительнас кольччис Одиссей. Недыр мыйись Афинаыс жӧ миритіс сійӧ итакиеццескӧт, и нія бӧра Одиссейсӧ керисӧ асланыс царьӧн.

==«Одиссеясӧ» «Илиадакӧт» орччӧтӧм== 

Одиссеяыс» кыдз и «Илиадаыс» тэчӧм 24 писняись. Ны коласын уна ӧткодьыс, но эм и ыджыт неӧткодь. «Илиадаын» мыччалӧма обществолӧн важжык состояннё, нежели «Одиссеяын». «Илиадаын» баитсьӧ война йылісь, и сія лоӧ геройез йылісь поэмаӧн, а «Одиссеяыс» мыччалӧ мирнӧй олан, и сыын унаӧсь сказочнӧй происшествиеэз. Сія рӧмажык да быдсямажык. «Илиадаыс» да «Одиссеяыс» являйтчӧны мичмӧтан литературалӧн медбур произведеннёэзӧн да ӧддьӧн дона историческӧй казьмӧтаннэзӧн.
