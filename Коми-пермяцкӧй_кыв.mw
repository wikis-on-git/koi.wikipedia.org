'''Перем коми кыв''' нето '''перем комиэзлöн лыддьöтан кыв''' (рочöнжык: '''коми-пермяцкöй кыв, коми-пермяцкöй литературнöй кыв''') — коми отир кывлöн лыддьöтан вариант, кöдö видзöны [[Перем ладорись Коми кытш|Перем ладорись Коми кытшын]]. Коми кывлöн мöд лыддьöтан вариант – [[Зыряналöн Коми кыв|зыряналöн коми кыв]] – зорамö [[Коми Республика|Коми Республикаын]]. 

Перем коми кыв вылын баитöны 94,3 сюрс морт.

Перем комиэзлöн кылыс, коми кыв да, пырö [[Урал кыввез|урал]] кыввезлöн [[Чудь-йöгра кыввез|чудь-йöгра]] увтырö, [[Перым кыввез|перым]] чукöрас <ref> ''Игушев Е.А. '' Фин-йöгра кывъяс туялан подувъяс. Сыктывкар, 2004. Лб. 4 </ref>. Торья кыввезын содтассэз агглютинасьöны, сёрникузялöн унажыксö номинатив тэчас.

Ассиныс лыддьöтан кыв перем комиэз зорöтöны XVIII вексянь. Кыв вöлi нормируйтöм Коми кытшын 1921-1938 воэз сьöрна. Öння нормаэз кодифицируйтöмöсь 1938 годö.

Перем коми кыв лыддисьö кыв стандартöн Перем ладорись Коми кытшын, кытöн коми отирыс ([[Перем комиэз|перем комиэз]] нето коми пермяккез) баитöны коми кывлöн кык сёрнитан вылын. Этö лоöны ойвыв перем да лунвыв перем сёрнитаннэз. 

Перем коми кыв лöсьöтiкö подыс туйö бöрйöмась лунвыв сёрнитансис [[Вылiсь Иньва диалект|Вылiсь Иньва диалект]], кöда перем диалекттэз коласын баитiссез лыд сьöртi лоö медыджыт. Сэтчö пыртöмась ''л'' шы, медбы лыддьöтан кыв лöсялiс и лунвыв перем, и ойвыв перем сёрнитана коми отирлö.

== Кыв отир оланын ==
''Унажык сы йылiсь видзöт: [[Коми кыв сьöртi социолингвистика|Коми кыв сьöртi социолингвистика]]''

=== Баитiссез ===
''Унажык сы йылiсь видзöт: [[Перем коми кыв вылын баитiссез|Перем коми кыв вылын баитiссез]]''

2002 вося гижöтöм сьöртi Роч муын перем комиöн баитöмась 94,3 сюрс морт, ны коласын 6657 морт – мöдiк вужжезiсь отир <ref> Мöд источниккез сьöртi сэтшöм отирыс токö 3,5 сюрс </ref>. 

Коми кытшын баитöны комиöн 67 сюрс морт, ны коласiсь 2051 озö пö кужö рочöн.

Быдöс перем комиэзiсь мам кыв тöдöны 72,6%. Этiя лыдпас вежсьö сы сьöртi, кытöн коми мортыс олö. Шуам, Коми кытшын чужан кыв вылын баитöны 83,1% комиэз коласiсь; Перем ладорын (кытш визиррез сайын) - 60,7%; Перем ладорсянь ылын олiсь перем комиэз коласын чужан кыв тöдöны токö 46,4%. 

=== Статус ===
[[File:Komi Perem gizhot.jpg|thumb|300px|Перем Коми гижöт Кудымкарын]]
''Унажык сы йылiсь видзöт: [[Перем коми кывлöн статус|Перем коми кывлöн статус]]''

Перем ладорлöн Устав сьöртi Перм ладорын канму (государство) нимсянь веськöтлан органнэзлö колö лöсьöтны уджнысö сiдз, '''медбы перем коми отирлöн зорамис кыв, лов культура да этнослö аскодя мöдiк берся'''. 

Перем ладорись Коми кытшын веськöтлан кылöн лоö [[Роч кыв|роч кыв]]. Сыкöт öтлаын веськöтлан керкуэзын позьö баитны и перем коми кыв вылын.

=== Юöртан везöт ===
''Унажык сы йылiсь видзöт: [[Перем коми кыв масс-медиаын|Перем коми кыв масс-медиаын]]''

Кыкись тöлiсьö коми кыв вылын петö тодиль газета «[[Кама кытшын|Кама кытшын]]» (сiйö лöсьöтöны [[Кудымкар район|Кудымкар район]]iсь «[[Иньвенскöй край|Иньвенскöй край]]» газета редакцияын). 

Коми кытшись «[[Парма (газета)|Парма]]» нима газетаын перем коми кыв вылын петö быд неделься листбок «[[Коми говк (листбок)|Коми говк]]».

Шочыника лэдзöны челядь понда журнал, [[Силькан (журнал)|«Силькан»]] нимаö, кытöн сетöны гижöттэз и комиöн, и рочöн.
 
Телевизорöт перем коми кыв вылын баитöны «Всеросийскöй» телерадиокомпания бердын «Перем» филиалыслöн юкöт пырья: лун вылас джын час висьтасьöны берся юöррез.

Радиöт сiя жö юкöтсянь баитöны комиöн 10 минут мымда быд уджалан лун. Лыддьöтöны токö бöрья юöррез.

Öтi-öтi программаэз перем коми кыв вылын лöсьöтö и аспондасис уджалан радио «[[Союз-FМ-Кудымкар|Союз-FМ-Кудымкар]]». 

=== Велöтан везöт ===
''Унажык сы йылiсь видзöт: [[Перем коми кыв школаын|Перем коми кыв школаын]]''
[[File:Komibooklg.png|thumb|250px|Перем Коми кывлӧн велӧтчан небӧг 7-8 классес понда]]

Коми кытшись школаэзын челядьсö велöтöны унажыксö роч кыв вылын. Перем коми кыв босьтöны отсöт туйö сэк, кöр колö, медбы челядь буржыка вежöртiсö материал. Велöтан кывнас перем коми кыв лоö токö мам кыв да перем коми литература уроккез коста. Энiя предметтэз сьöртi и лэдзöны комиöн велöтан небöггез.

Лыддьöтан кывнысö да перем коми литература 2008/09 воын Коми кытшас велöтöмась дзир 20,5% коми челядь коласiсь (2931 морт); а садиккезö, кытöн челядёкыскöт баитöны коми кыв вылын, ай-маммез сетöмась сiя жö годö токö 848 кага (этiя лоö 14,3% быдöс дошкольниккез коласiсь). <ref> Концепция краевой целевой программы «сохранение и развитие коми-пермяцкого языка (2010-2012 годы)» </ref>

2009/09 годö перем коми кыв да литература сьöртi уроккез сетöмась Коми кытшись 48 школаын 69 велöтiсь (омöн кытш пасьта школаэз 126-я). 

Медвылöдз велöтанiннэз коласiсь перем коми кыв вылын лыддьöтöны лекцияэз токö Перемын, [[Педагогика сьöртi канлöн университет (Перем)|педагогика сьöртi университетын]]. Татiсь филфаклöн [[Коми-роч юкöт педагогика сьöртi университетын (Перем)|коми-роч юкöт]] вылö одзжык быд во босьтлöмась 25 мортöн. Сэсся велöтчыны локтiссез лоöны сё етшажык. 2009 годö 1-а курс вылö босьтöмась дзир 17 мортöс. Велöтчылiсö  5 воöн, öнi пондасö етшажыкöн. Юкöтсö помалiссезлö сетöны диплом «Перем коми кыв да литература сьöртi велöтiсь, роч кыв да литература сьöртi велöтiсь». Но уджавны коми кыв велöтiсьöн томмэс сэсся озö вермö да мунöны шедтыны сьöм мöдiлаэзö.

Пондöтчан школа понда коми велöтiссезöс лöсьöтöны Кудымкарын, [[Педагогика сьöртi колледж (Кудымкар)|педагогика сьöртi колледжас]], но татöн нельки оз быд во босьтö абитурасö. Этiя и вежöртана, мыля школаэз Коми кытшын пöднасьöны, а коми кыв тöдiсь школьниккез дугдывтöг чинöны. 

=== Небöг лэдзöм ===
''Унажык сы йылiсь видзöт: [[Перем комиэзлöн небöг лэдзöм|Перем комиэзлöн небöг лэдзöм]]''

Öння кадö небöггесö перем коми кыв вылын лэдзöны öддьöн етша, да и тематика нылöн зэв и зэв дзескыт. Шуам, кöр 1921–1937 воэзö петöмась 350 нима быдкодь небöггез, то сы дыра жö кад сьöрна, 1991–2007, воэзö, - дзир 80. Кöркö, лыддьöтан кыв лöсьöтiкö, лэдзöмась кыдз велöтан да мича литература, сiдз и политика, наука да берся удж сьöртi колана небöггез, öнi жö лыддьöтiсьлö вöзйöны токö перем коми гижиссезлiсь мичмöтöм гижöттэз да перем коми  кыв да литература сьöртi велöтчан небöггез.  Коми книгаыс Коми кытшын петö [[Перем коми небöг лэдзанiн|Перем коми небöг лэдзанiнiсь]].

Визирсайся да роч литературасö перем коми кыв вылö дугдöмась вуджöтны  1962 воын. Математика сьöртi медбöря велöтан небöг лэдзöмась 1975 годö.

2007 воö шуисö быд коми гижöт сэсся вуджöтны роч кыв вылö да небöгсö лэдзны кык кыв вылын, медбы паныт вöлiсö тэчöмöсь тексттэз комиöн и рочöн. Бöра, роч гижöттэс Коми кытшын петöны небöггезöн коми вылö вуджöттöг.

Коми кытш визиррез сайын перем комиöн небöггез петöны Финн муын, кытöн [[Библия вуджöтан институт|Библия вуджöтан институт]] 1993-2009 воэз сьöрна лэдзöма 9 гижöт Христос велöтöм сьöртi. 
 
== История ==
''Унажык сы йылiсь видзöт: [[Перем коми кывлöн история|Перем коми кывлöн история]]''

[[File:Popov A. Ktatkoj permskoj slovar 1785.JPG|thumb|250px|right|Медодзза коми кывкуд (1785 во)]]
[[File:Komi-permyak alphabet 1897.JPG|thumb|250px|right|Коми алфавит (1897 во)]]
[[File:Komi Molodtsov' alfabet.jpg|thumb|250px|right|Молодцов анбур]]
[[File:Komi.jpg|thumb|250px|right|Коми латиница (1932-1937)]]

Коми отирлöн гижöт медодз аркмис XIV векö, кöр Перем Степан лöсьöтiс медодзза коми анбур (азбука) да вуджöтiс кынымкö вичкося текст перем кыв вылö.

Рытвыв Европаын перем кыв вылын медодзза текст вöлi йöзöтöм (публикуйтöм) 1705 годö. Этö вöлi кеймисян «[[|Ая миян]]», кöдö ми вермам лыддьöтны [[Витсен, Николас|Н. Витсен]] небöгись «Ойвыв да асыввыв тотаралöн му».

Перем кывлiсь кынымкö шуан гижöма [[Мессершмидт, Даниэль Готтлиб|Д. Г. Мессершмидт]] (1720) да мымдакö публикуйтiс [[Страленберг, Филипп Иоханн Табберт фон|Ф. Й. Страленберг]] небöгын «Европа и Азиялöн ойвывся да асыввыв тор» (1730).

Быдöс эна материаллэз лöсялöны и перем коми, и зыряна коми сёрнилö.

Первуись перем коми шуаннэсö сетöма торйöн и ордчöн зыряна коми кыввезкöт [[Мюллер, Герард Фридрих|Г. Ф. Мюллер]]. Этiйö сiя керис 1756 годö, кор сылöн медодз петiс небöгыс «Казань губерняись чучкöй отир йылiсь». Перем кыввез босьтöмöсь ойвыв сёрнитанiсь.

Медодзза коми грамматика да ыджыткодь кывкуд вöлiсö лöсьöтöмöсь 1785 во кежö. Уджыс вöлi керöм Перемись протоиерей [[Попов Антоний|Попов Антоний]] веськöтлöм увтын. Небöггес öнöдз абу публикуйтöмöсь.

Сэсся перем сёрнитаннэзiсь лоасö öктöмöсь эшö кык ыджыт кывчукöр – [[Чечулин Георгий|Чечулин Георгийлöн]] (1820 воэзöдз) да [[Волегов Федот Алексеевич|Волегов Федотлöн]] (1830-1840 воэзö). 

1823 воын Йöг посадiсь поп [[Любимов Феодор|Любимов Феодор]] первуись вуджöтöма перем коми кыв вылö ыджыт небöг: Бур юöр (Евангеллё) Матфей сьöртi. Кигижöтыс вöлi ыстöма канкарö, но сэтöн кольччис куйлыны архивын. 1838 год кежö сiя жö Ф. Любимов, Совкарись монастырын олiкö, лöсьöтöма перем коми кыв сьöртi мöдiк грамматика. Уджсö йöзöтöмась токö 2007 воын…

Куимöт пырся перем коми кыв лад йылiсь гижис [[Рогов Öврам Миков|Рогов Миков]]. Сылöн грамматикаыслö вöлись лöсялiс: небöг вöлi печатайтöма Петракарын 1860 годö. Öкмыс во бöртi, 1869 годö, сэтчин жö петö Öврам Миколыслöн жö «Перем-роч да роч-перем кывчукöр». 

1866 воын [[Лондон|Лондонын]] петö медодзза печатайтöм небöг быдсöн перем комиöн, «Матфей сьöртi Бур юöр», кöдö вуджöтöма Роговыслöн ёрт [[Попов Öврамий|Попов Öврамий]]. Текстыс вöлi лöсьöтöма латынь шыпассэзöн. Дыр мыйись сiйö жö небöгсö лэдзасö и роч шыпассэзöн – Петракарын жö, 1884 годö.

Челядьöс велöтöм понда медодзза небöг, «[[Лыддьöм пермяк понда|Лыддьöм пермяк понда]]», петö 1894 воын, гижис сiйö [[Попов Ермолай Евдокимович|Попов Ермов]]. 

XIX век помын – XX век пондöтчикö [[Казань|Казаньын]] лэдзöны перем коми кыв вылын букваррез да унакодь вичкося небöг. Сiйö уджсö артмöтiс Камасинiсь [[Шестаков Яков Васильевич|Шестаков Яков]] (сiя вöлi поп Кудымкарын). Вуджöтiссез коласын тöдса [[Седегов И.В.|Седегов И.В.]], кöда ки увтiсь петiс «Вежа история» (1901 во) да мд. 

Быдсöн 1917 воöдз перем комиöн печатайтöмась 26 мымда небöг. Роч муын саррезöс берездöтöм бöрын коми небöггес пондасö петны бура унажык, 1921-1941 воэзö петöма 533 етш небöг перем коми кыв вылын, да эшö вöлсiö газетаэз и журналлэз…

Важ режим дырни да и мыйкö дыра революция бöрын, 1927 годöдз, небöггесö лэдзöмась ойвывся да лунвывся сёрнитаннэз вылын торйöн. Сэсся шуасö лöсьöтны öтласа перем коми кыв, мый понда и пыртасö л/в вежласьöм. 

Кыв пондöмась буражык нормируйтны. Терминнэз аркмöтöм да орфогрфия бурмöтöм сьöртi чулöтлöмась öксяннэз, медыджытыс вöлi 1933 годö, июль коста. Мöдiгод перем комиэз ветласö сэтшöм жö öксян вылö и Сыктывкарö, кытöн мöдiсö унифицируйтны орфографиянысö зырянаыскöт.

ХХ веклöн 20-30 воэз сьöрна перем комиэзлö лыддьöтан кыв лöсьöтöмась [[Лихачёв Михаил Павлович|Лихачёв Микаль]], [[Питю Öньö|Питю Öньö]], [[Онтон Пёдор|Онтон Пёдор]], [[Ёгор Пёдор|Ёгор Пёдор]], а томжыккез коласiсь [[Нечаев Григорий Андреевич|Нечаев Григорий]], [[Грибанов Спиридон Федотович|Грибанов Спиридон]], [[Василь Миков|Василь Миков]], [[Иву Стёпко|Иву Стёпко]]. 

Сiя жö кадöн перем коми кыв вылын вöлiсö лэдзöмöсь велöтан небöггез алгебра, геометрия, физика, химия, география, ботаника да зоология сьöртi, уна небöг вуджöтасö роч кыв вылiсь. 

Эна воэзö неöтпыр вежсьылöма коми кывлöн графика (гижöт): перво вöлöма [[Молодцов анбур|Молодцов анбур]] (1921-1932), сыбöрын [[Коми латынь|коми латынь]] (1932-1937), сэсся татiсь комиэсö вуджöтасö роч азбука вылö, а 1939 годсянь пыртасö öння [[Öння коми анбур|коми алфавит]]. 

Перем коми кыв вöлi вöлись кодифицируйтöм 1938 годö август 7 лунö, кöр РСФСР-ись отирöс велöтöм сьöртi нарком «утвердитiс русскöй основа вылын коми-пермяцкöй алфавит да основнöй орфографическöй правилоэз» <ref> Коми-пермяцкöй кывлöн орфографическöй правилоэз. Кудымкар, 1938. С. 2. </ref>. Но эшö 1936 восянь коми кывсö пондöмась Коми кытшын быднёж дзескöтны. Перво шупкасö коми теминология ([[Мошегова Анна Трофимовна|Мошегова Анна]], [[Спорова Анна Михайловна|Спорова Анна]] да кд.), сэсся кутчасö жагöник пичкыны коми кывсö школаись, веськöтлан керкуэзiсь, газетаись. Медбöрьяись газета быдсöн комиöн петас 1958 годö. Историяö велöтан медбöрья небöгсö печатайтасö 1962 воын, математикаö (1 кл. понда) - 1975 воын. Быдöс этiясянь лыддьöтан коми кыв öштас ассис дон, и кольччас коланаöн токö ны понда «кинлö этö интересно».

Нормаэз коми кыв сьöртi сэсся вежсисö етша. Орфография сьöртi медодзза кывкуд вöлi лэдзöм 1945 годö. Сэсся сэтшöм жö кывкуддэс петасö 1955, 1965 да 1992 воэзö. 

Терминология сьöртi кывкудоккез лэдзöмась 1940 да 1949 годдэзö. Сэсся терминология (унажыксö рочись босьтöм) эз вежсьывлы 2000 воэзöдз.

Ыджыткодь «Русско-коми-пермяцкöй словарь» петiс 1946 годö (лöсьöтiссез – А. М. Спорова да [[Кузнецов Пётр Саввич|П. С. Кузнецов]]), а «Коми-пермяцко-русскöй словарь» – 1985 воын (лöсьöтiссез – [[Кривощёкова-Гантман Антонина Семёновна|А.С. Кривощёкова-Гантман]] да [[Баталова Раиса Михайловна|Р.М. Баталова]]). Кыкнан кывкудын коланася унажык роч шуаннэз, а öддьöн уна коми кыввез сэтчö абу пыртöмöсь.

Перем коми кыв теория сьöртi öтласа небöг  петöма токö öтчид - 1962 годö. Небöгсö гижöмась [[Илля Вась|Илля Вась]] кипод увтын. Сэсся эттшöм уджжез перем комиэзлöн  эзö ни вöлö.

1990 воэз пондöтчикö коми отирыс мöдiсö вились лэбтыны перем коми кывлiсь донсö:  пондiсö велöтны коминас челядьнысö, коми кылыс бöра петiс газета листбоккез вылö, пондiс кывны радиоöт да телевидз вылын. Но вылö кайны коми кылыслö Коми кытшын веськöтлiссез эзö сетö. 1992 годö нiя эзö керö сiйö веськöтлан кылöн, а сэсся пондiсö  быднёж дзескöтны коми кыв вылын уджалан берсясö. 

Öння кадö Коми кытшын бöра весöтöны бы перем коми терминология. Виль велöтан небöггезö пыртöны ни сэтшöм вунöтöм кыввез, кыдз ''шыпас'' (''буква'' туйö), ''кывбур'' (''стихотвореннё'' туйö) да мöдiккез. Комиöн баитыштö радио да телевизор, газетаын петö коми листбок. Но глобализируйтчöм дырни вились саймöтны коми отирыслiсь  интерес мам кыв дынö лоö öддьöн сьöкыт.

== Кыв лад ==
''Унажык сы йылiсь видзöт: [[Коми кыв лад|Коми кыв лад]]''

Коми кыв лад йылiсь баитiкö сьöрсьöн-бöрсьöн видзöтöны кывсö куим ладöрсянь: фонология (сёрни шыэз йылiсь велöтöм), морфология (кыв формаэз йылiсь велöтöм) да синтаксис (кыввез йитчöм йылiсь велöтöм).

Перем коми кыв лад йылiсь татöн гижам унажыксö А.С. Кривощёкова-Гантаманлöн «Дженынт грамматика» сьöртi <ref> Труды института языка, истории и традиционной культуры коми-пермяцкого народа. Выпуск 3. Пермь, 2006. С. 111-144. </ref>.

=== Фонология ===
Коми фонология видзöтö, кытшöм сёрни шыэз эмöсь коми кылын, кыдз нiя вежсьöны нето асалöны öтамöднысö сёрниын, мыйся шы вынсьöтан лоö аскодяöн торья коми диалекттэзлö нето лыддьöтан кыввезлö.

==== Шыэз ====
''Унажык сы йылiсь видзöт: [[Коми сёрни шыэз|Коми сёрни шыэз]]''

Перем коми кылын нiя жö сёрни шыэз, кыдз и зыряналöн коми кыланыс. Быдсöн важ вужья шуаннэзын пантасьöны 33 торья шы.

Коми кылын сизим тыргора шы:
{| border="2" cellpadding="5" style="margin: 1em 1em 1em 0; background: #f9f9f9; border: 1px #aaa solid; border-collapse: collapse; text-align: center; font-size: 95%;"
! COLSPAN="2" ROWSPAN="2" | &nbsp; !! COLSPAN="3" | пыдына
|-
! матiсь
! шöрись
! ылiсь
|-
! ROWSPAN="3" | вылына 
! align=left | вылiсь
| '''и'''
| '''ы'''
| '''у'''
|-
! align=left | шöрись
| '''э'''
| '''ö'''
| '''о'''
|-
! align=left | улiсь
| &nbsp;
| '''а'''
| &nbsp;
|}

Шума шыэз:
{| border="2" cellpadding="5" style="margin: 1em 1em 1em 0; background: #f9f9f9; border: 1px #aaa solid; border-collapse: collapse; text-align: center; font-size: 95%;" 
! COLSPAN="3" ROWSPAN="2" | &nbsp; !! COLSPAN="2" | вылiсь тырп !! COLSPAN="2" | кывйыв !! COLSPAN="2" | кывшöр !! кывбöр
|-
! улiсь тырп !! улiсь пиннез !! вылiсь пиннез !! альвеола !! палатум одз !! палатум бöр !! велум
|-
! ROWSPAN="3" | чаналан 
! COLSPAN="2" | нумган || '''м''' || || '''н'''  || || '''нь''' || ||
|-
! COLSPAN="2" | орддян || || || '''л''' ||  || '''ль''' || ||
|-
! COLSPAN="2" | зэгалан || || || || '''р''' || || ||
|-
! ROWSPAN="6" | тыр шума 
! ROWSPAN="2" | поткöтан || гортöм || '''п''' || || '''т''' || || '''ть''' || || '''к'''
|-
! гора || '''б''' || &nbsp; || '''д''' ||  || '''дь''' || || '''г''' 
|-
! ROWSPAN="2" | зыртчан || гортöм || &nbsp; || ('''ф''') || '''с''' || '''ш''' || '''сь''' ||  || ('''х''')
|-
! гора || &nbsp; || '''в''' || '''з''' || '''ж''' || '''зь''' || '''й''' || 
|-
! ROWSPAN="2" | гартчан || гортöм || &nbsp; || &nbsp; || ('''ц''') || '''тш''' || '''ч''' || ||
|-
! гора || &nbsp; || &nbsp; || &nbsp; || '''дж''' || '''дз''' || &nbsp; || 
|-
|}
<small>Пасйöттэз таблича сьöртi:
# ''й'', ''в'' – джынви тыргора шыэз
# Шыэз ''ф'', ''х'' да ''ц'' шуöны дзир рочись босьтöм кыввезын. Одзжык ны туйö шуисö ''п, к, ч/с '' (''перма, калат, чена, сар'')
# Эна шыэзся öння кад кежö перем комиэз кужöны ни роччезлiсь босьтöм кыввезын шыöтны быдöс небыт шума шыэсö, коть одзжык небыт шума шыэз туйö шуисö чорыттэсö: ''монастыр, сем, зяб, степ'' </small>
 
==== Шы вынсьöтöм ====
''Унажык сы йылiсь видзöт: [[Шы вынсьöтöм|Шы вынсьöтöм]]''

Перем коми кылын аскодя шы вынсьöтöм, кöда оз вачкись зырана кылын шы вынсьöтан вылö не мукöд перем диалекттэзiсь шы вынсьöтан вылö.

Лыддьöтан кылын перем комиэзлöн сiя лоö морфологизируйтöм, м. ш. мукöд содтассэз пыр вынаöсь (сiдз, небзьöтан содтас ''-ок: пызанок, пурток''), мукöдыс бöра некöр оз вынсьöтчö (шуам, эманимлöн места кöрталан содтас ''-ын: вöрын, Перемын''), вöлись куимöттэз кыскöны вынсьöтöмсö ас одзись слогö (шуам, ордчöтан содтас ''-жык: чочкомжык, пемытжык'').
 
=== Графика да орфография ===
==== Шыпассэз====
''Унажык сы йылiсь видзöт: [[Коми анбур|Коми анбур]]''

'''КОМИ АНБУР'''
{| style="font-family:Arial Unicode MS; font-size:1.4em; border-color:#000000; border-width:1px; border-style:solid; border-collapse:collapse; background-color:#F8F8EF"
| style="width:3em; text-align:center; padding: 3px;" | А а
| style="width:3em; text-align:center; padding: 3px;" | Б б
| style="width:3em; text-align:center; padding: 3px;" | В в
| style="width:3em; text-align:center; padding: 3px;" | Г г
| style="width:3em; text-align:center; padding: 3px;" | Д д
| style="width:3em; text-align:center; padding: 3px;" | Е е
| style="width:3em; text-align:center; padding: 3px;" | Ё ё
| style="width:3em; text-align:center; padding: 3px;" | Ж ж
|-
| style="width:3em; text-align:center; padding: 3px;" | З з
| style="width:3em; text-align:center; padding: 3px;" | И и
| style="width:3em; text-align:center; padding: 3px;" | І і
| style="width:3em; text-align:center; padding: 3px;" | Й й
| style="width:3em; text-align:center; padding: 3px;" | К к
| style="width:3em; text-align:center; padding: 3px;" | Л л
| style="width:3em; text-align:center; padding: 3px;" | М м
| style="width:3em; text-align:center; padding: 3px;" | Н н
|-
| style="width:3em; text-align:center; padding: 3px;" | О о
| style="width:3em; text-align:center; padding: 3px;" | Ӧ ӧ
| style="width:3em; text-align:center; padding: 3px;" | П п
| style="width:3em; text-align:center; padding: 3px;" | Р р
| style="width:3em; text-align:center; padding: 3px;" | С с
| style="width:3em; text-align:center; padding: 3px;" | Т т
| style="width:3em; text-align:center; padding: 3px;" | У у
| style="width:3em; text-align:center; padding: 3px;" | Ф ф
|-
| style="width:3em; text-align:center; padding: 3px;" | Х х
| style="width:3em; text-align:center; padding: 3px;" | Ц ц
| style="width:3em; text-align:center; padding: 3px;" | Ч ч
| style="width:3em; text-align:center; padding: 3px;" | Ш ш
| style="width:3em; text-align:center; padding: 3px;" | Щ щ
| style="width:3em; text-align:center; padding: 3px;" | Ъ ъ
| style="width:3em; text-align:center; padding: 3px;" | Ы ы
| style="width:3em; text-align:center; padding: 3px;" | Ь ь 
|-
| style="width:3em; text-align:center; padding: 3px;" | Э э
| style="width:3em; text-align:center; padding: 3px;" | Ю ю
| style="width:3em; text-align:center; padding: 3px;" | Я я
|}
Анбур (алфавит) тэчöма 35 шыпасiсь, ны коласын быдöс роч шыпассэз да кык асланым - ''ö, i. ''

Шыпассэз сьöрсьöн-бöрсьöн мунöны сiдз: ''а, б, в, г, д, е, ё, ж, з, и, i, к, л, м, н, о, ö, п, р, с, т, у, ф, х, ц, ч, ш, щ, ъ, ы, ь, э, ю, я. ''
 
Шыпас i видзöны, мед мыччавны тыргора шы ''и'' гозъя чорыт шума шыэз бöрын (''т, д, с, з, н, л''): ''тiйö, тöдi, сiм, зi, öнi, вöлi''; абу кö этiя тыргора шы одзын гозъя чорытыс, сiйö жö  мыччалöны ''и'' шыпасöн.: ''мийö, син, йирны, иган'').

Шыпас ''э'' видзöны, мед мыччавны небыт шы ''э'' кыв пондöтчикö да  гозъя чорыт шума шыэз бöрын (''эстöн'', ''тэнат''), мöд шыэз бöрын гижöны ''е'' (''менам, сетны'').
 
Ассяма гаршыэз (гартчöм шыэз) мыччалöны кык шыпасöн: 
* небыт гора — ''дз: дзор, видза, кыдз'';
* чорыт гортöм — ''тш: тшак, етша, потш'';
* чорыт гора — ''дж: джодж, вуджны''.

==== Баитчöм сьöртi гижаннэз ====
''Унажык сы йылiсь видзöт: [[Коми орфография|Коми орфография]]''

=== Морфология ===
''Унажык сы йылiсь видзöт: [[Коми морфология|Коми морфология]]''

Коми морфология велöтö торья кыввезлiсь (шуаннэзлiсь) тэчсьöм (кываркмöм), содтöт формаэзнысö да вежласян кыв парадигамаэсö. Быдöс этiйö морфология видзöтö сёрни торрез пыр. Перем коми кыв лад сьöртi велалöмась адззыны 11 сёрни тор: 
* [[Эманим|эманим]] (существительнöй)
* [[Тöдчанним|тöдчанним]] (прилагательнöй) 
* [[Тöдчанкыв|тöдчанкыв]] (наречиё) 
* [[Лыдним|лыдним]] (числительнöй)
* [[Нимвежлас|нимвежлас]] (местоименнё)
* [[Кадакыв|кадакыв]] (глагол)   
* [[Кывбöр|кывбöр]] (послелог) 
* [[Йитас|йитас]] (союз)
* [[Торок|торок]] (частица) 
* [[Ыкöстан|ыкöстан]] (междометиё) 
* [[Серкыв|серкыв]] (изобразительнöй слово)
Серкывсö оз быдыс пукты сёрни тор туйö, унажыкыс лыддьöны сiйö тöдчанкылöн.

Кадакылын торйöтöны эшö [[Причассёэз|причассёэз]] да [[Деепричассёэз|деепричассёэз]].

===== Эманим =====
''Унажык сы йылiсь видзöт: [[Эманим|Эманим]]''
 
Эманимыс вежласьö ''лыддян'', ''кöрталан'' да ''асалан'' сьöртi. Роч кодьöм ''род'' перем коми кылын абу. 
  
'''Лыддян'''
 
''Унажык сы йылiсь видзöт: [[Лыддян|Лыддян]]''

'''Öтiкö лыддян''' форманас лыддисьö эманимыслöн под.  

'''Унаö лыддян''' артмö ''эз'' содтасöн; под помын кö петö шума шыыс, то эз одзын сiя кыкпöвсасьö.

Гижикö унаö лыддян содтас гижöны нето ''-эз'' нето ''-ез''.
 
Вариант ''-эз ''гижöны, кöр эманим помасьö: 

а) тыргора шыöн: ''пуэз, киэз''; 

б) гозъя чорыт шума шыöн: ''кöззэз, поссэз''. 

Нiя кö абуöсь, гижсьö ''-ез'': ''каннез, кыдззез; керрез, туйез''.

Кыдз адззам, помасьö кö подыс шума шыпасöн (''й''-ся), то сiя шыпасыс  кыдз и шыыс жö кыкпöвсасьö.

{| border=1 align="center"
!Öтiкö лыддян
!Унаö лыддян
|-
| bgcolor="FFDEAD" width="80" align="center" | '''керку''' 
| bgcolor="FFDEAD" width="80" align="center" | '''керкуэз''' 
|-
| bgcolor="FFDEAD" width="80" align="center" | '''морт''' 
| bgcolor="FFDEAD" width="80" align="center" | '''морттэз''' 
|-
| bgcolor="FFDEAD" width="80" align="center" | '''нянь''' 
| bgcolor="FFDEAD" width="80" align="center" | '''няннез''' 
|-
| bgcolor="FFDEAD" width="80" align="center" | '''вöв''' 
| bgcolor="FFDEAD" width="80" align="center" | '''вöввез''' 
|-
| bgcolor="FFDEAD" width="80" align="center" | '''джыдж''' 
| bgcolor="FFDEAD" width="80" align="center" | '''джыджжез''' 
|-
| bgcolor="FFDEAD" width="80" align="center" | '''кай''' 
| bgcolor="FFDEAD" width="80" align="center" | '''кайез''' 
|}
 
'''Кöрталан'''
 
''Унажык сы йылiсь видзöт: [[Кöрталан|Кöрталан]]''

Перем комиэзлöн лыддьöтан кылын эм 17 кöрталан. Эманимыслöн форма, кöдалöн абу кöрталан содтас, лыддисьö под кöрталан туйö.

Под кöрталансянь аркмöны быдкодь содтаса кöрталаннэз.
{| border=1 align="center"
!Кöрталан
!Содтас
!Ловья эмтор
!Ловтöм эмтор
|-
! width="80" align="center" | под
| bgcolor="FFDEAD" width="80" align="center" | '''―''' 
| align="center" | вöв 
| align="center" | ыб 
|-
! width="80" align="center" | видзан
| bgcolor="FFDEAD" width="80" align="center" | '''лöн''' 
| align="center" | вöвлöн 
| align="center" | ыблöн 
|-
! width="80" align="center" | босьтан
| bgcolor="FFDEAD" width="80" align="center" | '''лiсь''' 
| align="center" | вöвлiсь 
| align="center" | ыблiсь 
|-
! width="80" align="center" | сетан
| bgcolor="FFDEAD" width="80" align="center" | '''лö''' 
| align="center" | вöвлö 
| align="center" | ыблö 
|-
! width="80" align="center" | ветлан
| bgcolor="FFDEAD" width="80" align="center" | '''ла''' 
| align="center" | вöвла 
| align="center" | ыбла 
|-
! width="80" align="center" | керан
| bgcolor="FFDEAD" width="80" align="center" | '''öс''', '''-'''
| align="center" | вöлöс 
| align="center" | ыб 
|-
! width="80" align="center" | керöтан
| bgcolor="FFDEAD" width="80" align="center" | '''öн''' 
| align="center" | вöлöн 
| align="center" | ыбöн 
|-
! width="80" align="center" | öтувтан
| bgcolor="FFDEAD" width="80" align="center" | '''кöт''' 
| align="center" | вöвкöт 
| align="center" | ыбкöт 
|-
! width="80" align="center" | торйöтан
| bgcolor="FFDEAD" width="80" align="center" | '''тöг''' 
| align="center" | вöвтöг 
| align="center" | ыбтöг 
|-
! width="80" align="center" | ордчöтан
| bgcolor="FFDEAD" width="80" align="center" | '''ся''' 
| align="center" | вöвся 
| align="center" | ыбся 
|-
! width="80" align="center" | олан
| bgcolor="FFDEAD" width="80" align="center" | '''ын''' 
| align="center" | вöлын 
| align="center" | ыбын 
|-
! width="80" align="center" | петан
| bgcolor="FFDEAD" width="80" align="center" | '''ись''' '''(iсь)''' 
| align="center" | вöлiсь 
| align="center" | ыбись 
|-
! width="80" align="center" | пыран
| bgcolor="FFDEAD" width="80" align="center" | '''ö''' 
| align="center" | вöлö 
| align="center" | ыбö 
|-
! width="80" align="center" | сибöтчан
| bgcolor="FFDEAD" width="80" align="center" | '''лань''' 
| align="center" | вöвлань 
| align="center" | ыблань 
|-
! width="80" align="center" | ылынтчан
| bgcolor="FFDEAD" width="80" align="center" | '''сянь''' 
| align="center" | вöвсянь 
| align="center" | ыбсянь 
|-
! width="80" align="center" | вуджан
| bgcolor="FFDEAD" width="80" align="center" | '''öт''' 
| align="center" | вöлöт 
| align="center" | ыбöт 
|-
! width="80" align="center" | судзан
| bgcolor="FFDEAD" width="80" align="center" | '''öдз''' 
| align="center" | вöлöдз 
| align="center" | ыбöдз 
|}
'''Аслалан'''

''Унажык сы йылiсь видзöт: [[Асалан|Асалан]]''

Эмторсö (предметсö) асалiсь вылö мыччалöны асалан содтассэз. Нiя то кытшöмöсь:
{| border=1 align="center"
!Асалiсьлöн <br> мортiн
!Öтикö лыддян
!Унаö лыддян
|-
! align="center" | 1
| bgcolor="FFDEAD" width="80" align="center" | '''ö'''
| bgcolor="FFDEAD" width="80" align="center" | '''ным'''
|-
! align="center" | 2
| bgcolor="FFDEAD" width="80" align="center" | '''ыт'''
| bgcolor="FFDEAD" width="80" align="center" | '''ныт'''
|-
! align="center" | 3
| bgcolor="FFDEAD" width="80" align="center" |''' ыс'''
| bgcolor="FFDEAD" width="80" align="center" | '''ныс'''
|}
 
Мыччаланнэз:
* Асалiсьыс öтiк
# '''-ö''': ''керку-ö'' ‘менам керку’; ''сой-ö'' ‘менам сой’
# '''-ыт''': ''керку-ыт'' ‘тэнат керку’; ''сой-ыт'' ‘тэнат сой’
# '''-ыс''': ''керку-ыс'' ‘сылöн керку’; ''сой-ыс'' ‘сылöн сой’
 
* Асалiссес унаöн:
# '''-ным''': ''керку-ным'' ‘миян керку’; ''сой-ным'' ‘миян сой’
# ''' -ныт''': '' керку-ныт'' ‘тiян керку’; ''сой-ныт'' ‘тiян сой’
# '''-ныс''': ''керку-ныс'' ‘нылöн керку’; ''сой-ныс'' ‘нылöн сой’
 
'''Вежласьöм'''

''Унажык сы йылiсь видзöт: [[Эманимлöн вежласьöм|Эманимлöн вежласьöм]] ''

Эманиммез вежласьöны кык нёж. асалан содтассэзöн нето нытöг (с.ш аслаöмöн вежласьöм да сöстöм вежласьöм).

Асалан содтассэз ''-ыт, -ыс'' йитчöны унаö лыддян содтаскöт, да сысянь артмöны дженыт формаэз: ''небöгг-ез-ыс > небöгг-е-ыс > небöгг-е-с''. Лыддьöтан кылын сэтшöм дженыт варианттэз пуктöны норма туйö: ''пызаннэт, пызаннэс''. 

Асалан содтассэз йитчöны и мукöд кöрталан содтассэзкöт, сы коста кыкнан содтасыс петöны асланыс тодильнöй формаын (йитчан вариантöн): ''ки-си-т''  (ордч. ''ки, ки-ись, ки-ыт'').

Кöрталан содтассэзлöн варианттэз:
{| border=1 align="center"
!кöрталан
!мезмыт вариант
!йитчан вариант
|-
! align="center" | керан
| bgcolor="FFDEAD" width="80" align="center" | '''öс'''
| bgcolor="FFDEAD" width="80" align="center" | '''ö'''
|-
! align="center" | керöтан
| bgcolor="FFDEAD" width="80" align="center" | '''öн'''
| bgcolor="FFDEAD" width="80" align="center" | '''на'''
|-
! align="center" | пыран
| bgcolor="FFDEAD" width="80" align="center" | '''ö'''
| bgcolor="FFDEAD" width="80" align="center" | '''а'''
|-
! align="center" | олан
| bgcolor="FFDEAD" width="80" align="center" | '''ын'''
| bgcolor="FFDEAD" width="80" align="center" | '''а'''
|-
! align="center" | петан
| bgcolor="FFDEAD" width="80" align="center" | '''ись'''
| bgcolor="FFDEAD" width="80" align="center" | '''си'''
|-
! align="center" | öтувтан
| bgcolor="FFDEAD" width="80" align="center" | '''кöт'''
| bgcolor="FFDEAD" width="80" align="center" | '''кöття'''
|-
! align="center" | сибöтчан
| bgcolor="FFDEAD" width="80" align="center" | '''лань'''
| bgcolor="FFDEAD" width="80" align="center" | '''ланя'''
|-
! align="center" | ылынтчан
| bgcolor="FFDEAD" width="80" align="center" | '''сянь'''
| bgcolor="FFDEAD" width="80" align="center" | '''cяня'''
|-
! align="center" | вуджан
| bgcolor="FFDEAD" width="80" align="center" | '''öт'''
| bgcolor="FFDEAD" width="80" align="center" | '''öття'''
|-
! align="center" | судзан
| bgcolor="FFDEAD" width="80" align="center" | '''öдз'''
| bgcolor="FFDEAD" width="80" align="center" | '''öдзза'''
|}
 
Асалан содтассэзлöн варианттэз:
{| border=1 align="center"
!Асалiсьлöн мортiн
!мезмыт вариант
!йитчан вариант
|-
! align="center" | 1
| bgcolor="FFDEAD" width="80" align="center" | '''ö'''
| bgcolor="FFDEAD" width="80" align="center" | '''м'''
|-
! align="center" | 2
| bgcolor="FFDEAD" width="80" align="center" | '''ыт'''
| bgcolor="FFDEAD" width="80" align="center" | '''т'''
|-
! align="center" | 3
| bgcolor="FFDEAD" width="80" align="center" |''' ыс'''
| bgcolor="FFDEAD" width="80" align="center" | '''с'''
|}
'''Эманимлöн формаэз аркмöтан содтассэз'''
 

'''-ок (-ёк) ''' — видзö небзьöтан вежöртас: ''ваок, туёк, канёк'';

'''-у (-ю) ''' — небзьöтö увтыр ниммесö да асторья ниммесö: ''сою, зону, Колю, маму'';

'''-иньöй (-iньöй) '''— шыöтчöммезын сiдзжö видзö небзьöтан вежöртас: ''маминьöй, муиньöй, нылiньöй'';

'''-жуг '''— умöльтан вежöртаса содтас: ''понжуг, керкужуг, туйжуг''.

===== Тöдчанним =====
''Унажык сы йылiсь видзöт:  [[Тöдчанним|Тöдчанним]]''

===== Тöдчанкыв =====
''Унажык сы йылiсь видзöт: [[Тöдчанкыв|Тöдчанкыв]]''

===== Лыдним =====
''Унажык сы йылiсь видзöт: [[Лыдним|Лыдним]]''
{| border=1 align="center"
! rowspan=1 |[[Лыддьöс|Лыддьöс]]
! colspan=1 |Лыдним
|-
! align="center" | 1 
| bgcolor="FFDEAD" width="80" align="center" | '''öтiк'''  
|-
! align="center" | 2  
| bgcolor="FFDEAD" width="80" align="center" | '''кык''' 
|-
! align="center" | 3  
| bgcolor="FFDEAD" width="80" align="center" | '''куим''' 
|-
! align="center" | 4  
| bgcolor="FFDEAD" width="80" align="center" | '''нёль''' 
|-
! align="center" | 5  
| bgcolor="FFDEAD" width="80" align="center" | '''вит''' 
|-
! align="center" | 6  
| bgcolor="FFDEAD" width="80" align="center" | '''квать''' 
|-
! align="center" | 7  
| bgcolor="FFDEAD" width="80" align="center" | '''сизим''' 
|-
! align="center" | 8  
| bgcolor="FFDEAD" width="80" align="center" | '''кыкьямыс''' 
|-
! align="center" | 9  
| bgcolor="FFDEAD" width="80" align="center" | '''öкмыс''' 
|- 
! align="center" | 10  
| bgcolor="FFDEAD" width="80" align="center" | '''дас''' 
|-
! align="center" | 11  
| bgcolor="FFDEAD" width="80" align="center" | '''дасöтiк''' 
|-
! align="center" | 12  
| bgcolor="FFDEAD" width="80" align="center" | '''даскык''' 
|-
! align="center" | 13 
| bgcolor="FFDEAD" width="80" align="center" | '''даскуим''' 
|-
! align="center" | 14 
| bgcolor="FFDEAD" width="80" align="center" | '''даснёль''' 
|-
! align="center" | 15  
| bgcolor="FFDEAD" width="80" align="center" | '''дасвит''' 
|-
! align="center" | 16  
| bgcolor="FFDEAD" width="80" align="center" | '''дасквать''' 
|-
! align="center" | 17 
| bgcolor="FFDEAD" width="80" align="center" | '''дассизим''' 
|-
! align="center" | 18 
| bgcolor="FFDEAD" width="80" align="center" | '''даскыкьямыс''' 
|-
! align="center" | 19 
| bgcolor="FFDEAD" width="80" align="center" | '''дасöкмыс''' 
|-
! align="center" | 20  
| bgcolor="FFDEAD" width="80" align="center" | '''кыкдас''' 
|-
! align="center" | 21  
| bgcolor="FFDEAD" width="80" align="center" | '''кыкдас öтiк'''
|-
! align="center" | 30  
| bgcolor="FFDEAD" width="80" align="center" | '''куимдас''' 
|-
! align="center" | 40  
| bgcolor="FFDEAD" width="80" align="center" | '''нёльдас''' 
|-
! align="center" | 50  
| bgcolor="FFDEAD" width="80" align="center" | '''витдас''' 
|-
! align="center" | 60  
| bgcolor="FFDEAD" width="80" align="center" | '''кватьдас''' 
|-
! align="center" | 70 
| bgcolor="FFDEAD" width="80" align="center" | '''сизимдас''' 
|-
! align="center" | 80 
| bgcolor="FFDEAD" width="80" align="center" | '''кыкьямысдас''' 
|-
! align="center" | 90 
| bgcolor="FFDEAD" width="80" align="center" | '''öкмысдас''' 
|-
! align="center" | 100 
| bgcolor="FFDEAD" width="80" align="center" | '''сё''' 
|-
! align="center" | 1000 
| bgcolor="FFDEAD" width="80" align="center" | '''сюрс''' 
|}
 
===== Нимвежлас =====
''Унажык сы йылiсь видзöт: [[Нимвежлас|Нимвежлас]]''

Кодя нимвежлассэс:
{| border=1 align="center"
! 
! align="center" | öтiкö лыддян
! align="center" | унаö лыддян
|-
! 1' мортiн 
| bgcolor="FFDEAD" width="80" align="center" | '''ме''' 
| bgcolor="FFDEAD" width="80" align="center" | '''мийö, ми'''
|-
! 2' мортiн 
| bgcolor="FFDEAD" width="80" align="center" | '''тэ''' 
| bgcolor="FFDEAD" width="80" align="center" | '''тiйö, тi'''
|-
! 3' мортiн 
| bgcolor="FFDEAD" width="80" align="center" | '''сiя''' 
| bgcolor="FFDEAD" width="80" align="center" | '''нiя'''
|}

===== Кадакыв =====
''Унажык сы йылiсь видзöт: [[Кадакыв|Кадакыв]]''

===== Кывбöррез =====
''Унажык сы йылiсь видзöт: [[Кывбöр|Кывбöр]]''

Кываркмöм сьöртi кывбöррез коласын янсöтчöны кык чукöр: 
# '''кодя кывбöррез''', кöдналöн кöрталан содтассэз абуöсь ни кодь: ''понда, дырна, дырья, сьöртi''. Этшшöм кывбöррез асьныс кöрталан содтассэз туйö петöны, кöрталöны öтмöдныскöт торья кыввесö. Кöрталланнэзöн жö нiйö озö лыддьö сiйöн, мыля слоггезныс öтiкся унажык. Кодя кывбöррез коласын сэсся янсöтöны: ин кöрталан, кад кöрталан, ортчöтан, лöсялöм мыччалан, помка-мог кöрталан да с.о.  
# '''Нима кывбöррез''', кöдналöн эм вуж да ин кöрталан содтассэз.  

Ин сьöртi быдкодь йитöттэсö (отношеннёэз) мыччалöны нима кывбöррез. Нiя вужнаныс шуöны ин, кöда куйлö кытшöмакö эмторыс сьöртi (''сы одзын, дорын, весьтын, сайын'' да мд.): ''керöс увтын'', ''керку сайын''; ''ю дорын'', ''школа одзын''.

Нима кывбöррез да мукöдыс кодя кывбöррезiсь вермöны кышавны асалан содтассэз, шуам ''пызаныт увт'''ын''''' туйö позьö висьтавны ''пызан увт'''ат'''''; ''пызаныт увт'''iсь''''' туйö -  ''пызан увт'''сит'''''.

===== Йитассэз ===== 
''Унажык сы йылiсь видзöт: [[Йитас|Йитас]]''

Йитассэз янсöтчöны кык ыджытжык чукöрö: ёрталанаöсь да увтыртанаöсь.  

1. '''Ёрталан йитассэз'''

а) '''öтлаöтöмöн''': ''и, да, сiдзжö, тожö, не — не'', шуам:
''Кушамö ыб, и му шуралö''; ''Быд лун сылö вовлiсö телеграммаэз '''да''' письмоэз; Зоночка любитiс лыддьöтны, сiя '''сiдзжö''' занимайтчис спортöн.''

б) '''янсöтöмöн нето оча пуктöмöн''': ''а, но, да, или, али, то — то, то ли'', шуам:
''Керкуным бур, '''да''' юыс матын абу; Небоын югьялiс шондi, '''а''' руыс вöлi кöдзыт''

2. '''Увтыртан йиттассэз'''

а) '''висьталантор''': ''что, чтобы, медбы, бытьтö, кыдз бытьтö'', шуам:
''Бур, '''что''' лымыс одз сылiс; Петялö кажитчис, '''бытьтö''' ойся вöрын кинкö ветлöтö; Быдыс тöдiс, '''что''' чожа войнаыс кончитчас''

б) '''кад''': ''кöр, кыдз, только, кытчöдз'', шуам:
'''''Кöр''' мужиккез саймисö, Ипатов керкуас эз ни вöв; '''Только''' пондiс югдыны, вöралiссез вöлiсö кок йылын ни''

в) '''гöгöртас''': ''кö, кöбы, если, ежели, коли, раз'', шуам: ''Гортсянь '''кö''' лэдзасö, сэк мунам татiсь; '''Ежели''' бы кöч ветлöтiс эстi, сiйö адззисö бы след сьöртi; '''Если''' колö сёрнитны мекöт, кай татчö''

г) '''помка''': ''мыля, сiдз кыдз, сiйöн что, сысянь что, сiйöн мыля''; шуам:
''Библиотека оз уджав, '''сiдз кыдз''' мунö ремонт; Юннаттэз киськалiсö пуоккез, '''сiйöн мыля''' гожумыс öддьöн жар. Огö ни кайö вöрас, лöсьöтчö зэрны '''да'''.''

д) '''мог''': ''мед, медбы, сы понда, медбы'', шуам:
''Варяыс мунiс мöдöрö, '''медбы''' сыкöт не пантасьны; Деддэзным пессисö сы понда, '''медбы''' мийö бура олiм''.

===== Тороккез =====
''Унажык сы йылiсь видзöт: [[Торок|Торок]]''

Тороккесö янсöтöны сэтшöм чукöррезö:

а) '''таксьöтан''': ''нельки, нö, инö: нельки кылыс öшис; кытчö инö мунан?''

б) '''чинтан''': ''только: только татöн эм быдöс''

в) '''мыччалан''': ''вон, вон тай, то : то кытöн вöлöма тшакыс!'' 

г) '''юасян''': ''я, разь, неужели, ли мый ли: абу я татöн ваок?''

д) '''соссян''': ''абу; не: не, не сiя; меным абу охота''

е) '''сетчан''': ''мыйнö: мыйнö, сiдз и вöлi быдöс''

ж) '''кад йитан''': ''на, ни, эшö: ме эг на вöв татöн; öвсьы ни''

з) '''пыртан''': ''тай, эд, кöть, некö, мыся, пö: мунам, пö, клубö; мыся, ог мун''

и) '''мöдан''': ''бы, давай, ась, мед, нö, -ко: висьтав-ко; ме бы ветлi; ме бы ветла жö''

к) '''ордчöтан''': ''топ, дзик: сiя топ айыс''

===== Ыкöстаннэз =====
''Унажык сы йылiсь видзöт: [[Ыкöстан|Ыкöстан]]''

===== Серкыввез =====
''Унажык сы йылiсь видзöт: [[Серкыв|Серкыв]]''

Коми кылын, кыдз и урал-алтай вужа мöдiк йöз сёрниын серкыввес тыр.  Серкыввезöн мийö нимтамö кыввез, кöдна вачкисьöны быдкодь оланшыэз вылö нето серпасалöмöн мыччалöны вешшöммез, асвидзöммез (состояннёэз), коддьöммез (качествоэз) да мд. 

'''Шы мыччалан серкывез'''. Шуам: ''кар-р, кар-р'' — рака карзöм вылö вачкисьö, ''крив-крув, крив-крув'' — туриэз кривзöны, ''кук-ку, кук-ку'' — кöкöкöк, ''ур-р, ур-р'' — ургö дудiыс, ''чив-чив'' — чивзö рудкайыс, ''герс-герс'' — герсканыслöн шыыс, ''чав-чав'' — чавкан горöтö, ''чирк-чирк'' — кöбывкаэз чирскöны да с.о.

Унакодь и '''адззöмсö мыччалан серкыввез''': ''дзар: дзар керны'' ‘чожа видзöтны’; ''жöв: жöв керсьыны'' ‘чöв усьны’; ''сяр: сяр сулавны'' ‘арттöг сулавны’ (уна йылiсь); ''чывк: чывк керны'' ‘чожа бергöтчыны’ (морт йылiсь); ''кваркыш: кваркыш керны'' ‘куньыштлыны син’; ''питькыр-питькыр: питькыр-питькыр мунны'' ‘мунны каджжезöн питькырасьтöн’; ''лег-лег: лег-лег керны чуньöн'' ‘повзьöтны чуньнас’.
 
=== Синтаксис ===
''Унажык сы йылiсь видзöт: [[Коми синтаксис|Коми синтаксис]]''

== Лексика да терминология ==
''Унажык сы йылiсь видзöт: [[Коми кыввöр|Коми кыввöр]],  [[Коми терминология|Коми терминология]]''

== Перем коми кыв туялiссез да велöтiссез ==
Перем комиэз коласiсь ассиныс кывнысö '''наука''' ладöрсянь туялiсö кöркö нето öнi туялöны 15 морт:
* [[Аксёнова Ольга Петровна|Аксёнова Ольга Петровна]], Кудымкар (топонимика).
* [[Баталова Раиса Михайловна|Баталова Раиса Михайловна]], Мöсква (диалектология).
* [[Ботева Елена Васильевна|Ботева Елена Васильевна]] †
* [[Кривощёкова-Гантман Антонина Семёновна|Кривощёкова-Гантман Антонина Семёновна]] †
* [[Лобанова Алевтина Степановна|Лобанова Алевтина Степановна]], Перем (диалектология, лексикология).
* [[Майшев Иван Иванович|Майшев Иван Иванович]] †
* [[Меркушева Татьяна Николаевна|Меркушева Татьяна Николаевна]], Кудымкар (лексикология).
* [[Нечаев Геннадий Андреевич|Нечаев Геннадий Андреевич]] †
* [[Öньö Лав|Öньö Лав]], Гёттинген (лыддьöтан кыв история, лексикография).
* [[Пономарёва Лариса Геннадьевна|Пономарёва Лариса Геннадьевна]], Хельсинки (диалектология, фонетика, морфология).
* [[Попова Ольга Анатольевна|Попова Ольга Анатольевна]], Перем (фразеология, кыв сьöртi велöтан методика).
* [[Попова Римма Павловна|Попова Римма Павловна]], Сыктывкар (диалектология, фонетика).
* [[Ратегова Людмила Петровна|Ратегова Людмила Петровна]], Кудымкар (диалектология).
* [[Тудвасева Зинаида Константиновна|Тудвасева Зинаида Константиновна]], Мöсква (кыв сьöртi велöтан методика).
* [[Федосеева Елена Николаевна|Федосеева Елена Николаевна]], Сыктывкар (диалектология, лексикология).

Коми кыв сьöртi велöтан небöггесö гижисö и гижöны '''велöтiссез''' да '''методисттэз''': <ref>Учебная литература для национальных образовательных учреждений Коми-Пермяцкого округа. Кудымкар, 2008. </ref>

* [[Батина Анна Николаевна|Батина Анна Николаевна]]
* [[Боталова Людмила Фроловна|Боталова Людмила Фроловна]]
* [[Бражкина Нина Егоровна|Бражкина Нина Егоровна]]
* [[Галкина Маргарита Егоровна|Галкина Маргарита Егоровна]]
* [[Гусельникова Антонина Николавна|Гусельникова Антонина Николавна]]
* [[Зубов Фёдор Егорович|Зубов Фёдор Егорович]] 
* [[Истомина Надежда Дмитриевна|Истомина Надежда Дмитриевна]]
* [[Казанцева Евдокия Алексеевна|Казанцева Евдокия Алексеевна]]
* [[Калина Галина Андреевна|Калина Галина Андреевна]]
* [[Караваева Мария Петровна|Караваева Мария Петровна]]
* [[Кривощёкова Тамара Захаровна|Кривощёкова Тамара Захаровна]] 
* [[Мехоношина Нина Семёновна|Мехоношина Нина Семёновна]]
* [[Мошегова Анна Трофимовна|Мошегова Анна Трофимовна]] 
* [[Надымова Раиса Семёновна|Надымова Раиса Семёновна]]
* [[Немтинова Галина Ильинична|Немтинова Галина Ильинична]]
* [[Нечаева Антонина Ивановна|Нечаева Антонина Ивановна]]
* [[Нечаева Галина Андреевна|Нечаева Галина Андреевна]]
* [[Никонова Клавдия Александровна|Никонова Клавдия Александровна]]
* [[Отинова Анфиса Ивановна|Отинова Анфиса Ивановна]]
* [[Плотникова Раиса Даниловна|Плотникова Раиса Даниловна]]
* [[Подьянова Анна Леонтьевна|Подьянова Анна Леонтьевна]]
* [[Полуянова Надежда Ильинична|Полуянова Надежда Ильинична]]
* [[Порсева Эмма Ивановна|Порсева Эмма Ивановна]]
* [[Распопова Зоя Васильевна|Распопова Зоя Васильевна]]
* [[Селина Галина Петровна|Селина Галина Петровна]]
* [[Спорова Анна Михайловна|Спорова Анна Михайловна]] 
* [[Субботина Лидия Алексеевна|Субботина Лидия Алексеевна]]
* [[Тотьмянина Тамара Егоровна|Тотьмянина Тамара Егоровна]]
* [[Тупицына Акилина Петровна|Тупицына Акилина Петровна]] 
* [[Тупицына Раиса Ивановна|Тупицына Раиса Ивановна]]
* [[Федосеева Валентина Васильевна|Федосеева Валентина Васильевна]]
* [[Финк Лидия Ивановна|Финк Лидия Ивановна]]
* [[Четина Лидия Дмитриевна|Четина Лидия Дмитриевна]]
* [[Четина Майя Васильевна|Четина Майя Васильевна]]
* [[Яркова Лилия Фёдоровна|Яркова Лилия Фёдоровна]]

== Видзöт сiдзжö ==
* [[Коми кыв|Коми кыв]]
* [[Зыряналöн Коми кыв|Зыряналöн коми кыв]]
* [[Коми диалекттэз|Коми диалекттэз]]
* [[Перем коми литература|Перем коми литература]]

== Ыстiсяннэз ==
<references/>

== Öшмöссэз ==
'''Кывкуддэз'''
* ''Рогов, Н. А''. Пермяцко-русский, русско-пермяцкий словарь. СПб., 1869.
* Роча-коми кыввез натодиль канцелярия да суд уджын. Кудымкар, 1932.
* Терминнэз. Кудымкар, 1940.
* ''Кузнецов, П. С., Спорова, А. М. '' Русско-коми-пермяцкий словарь. Кудымкар, 1946.
* ''Грибанов, С. Ф. '' Коми-пермяцкöй орфографическöй словарь. Кудымкар, 1945.
* Терминнэз. Кудымкар, 1948.
* ''Грибанов, С. Ф. '' Коми-пермяцкöй орфографическöй словарь. 2-к изд. Кудымкар, 1955.
* Коми-пермяцкöй орфографическöй словарь. Кудымкар, 1966.
* ''Баталова, Р.  М.,  Кривощекова-Гантман А. С. '' Коми-пермяцко-русский словарь. – М.: Русский язык, 1985.
* ''Баталова, Р. М, Кривощёкова-Гантман А. С. '' Коми-пермяцкöй орфографическöй словарь. 2-к изд. Кудымкар, 1992. 
* ''Немтинова, Г. И., Федосеева, В. В, Яркова, Л. Ф. '' Коми-пермяцко-русскöй русско-коми-пермяцкöй словарь. Кудымкар, 1993.
* Русско-коми-пермяцкий разговорник. Кудымкар, 2009.
  
'''Грамматикаэз''' 
* ''Роговъ, Н. '' Опытъ грамматики пермяцкаго языка. СПб., 1860.
* ''Зубов, А. Н. '' Основы грамматики пермяцкого наречия языка коми.  М., 1931.
* ''Майшев, И. И. '' Грамматика коми-пермяцкого языка.  М.-Л., 1940.
* Коми-пермяцкий язык: Введение, фонетика, лексика и морфология / под ред. и при соавт. проф. В. И. Лыткина.  Кудымкар: Коми-перм. кн. изд-во, 1962.

'''Туялöммез'''
* ''Аксёнова, О. П. '' Коми-пермяцкие географические термины и их функционирование в топонимии Верхнего Прикамья: дис. … канд. филол. наук.  Ижевск, 1996. 
* ''Баталова, Р. М. '' Ареальные исследования по восточным финно-угорским языкам (коми языки). М., 1982.
* ''Баталова, Р. М. '' Коми-пермяцкая диалектология. М., 1975.
* ''Кривощекова-Гантман А. С. '' Собрание сочинений в 2 томах. Пермь, 2006.
* ''Нечаев, Г. А. '' Отношение окружного коми литературного языка к северным диалектам Коми округа // Сборник комиссии по собиранию словаря и изучению диалектов коми языка. Вып. II. М., 1931.
* ''Пономарева, Л. Г. '' Фонетика и морфология мысовско-лупьинского диалекта коми-пермяцкого языка: дис. … канд. филол. наук. Ижевск, 2002.
* ''Цыпанов, Е. А. '' Перым-коми гижöд кыв.  Сыктывкар, 1999.

== Ыстöттэз ==
* [http://www.philology.ru/linguistics3/batalova-93.htm Баталова Р.М. Коми-Пермяцкий язык.] (роч)
* [http://www.kudymkar.org/komi_permiackiy_alfavit Перем коми анбур] (роч)
* [http://www.finnougoria.ru/community/folk/9/detail.php?IBLOCK_ID=46&SECTION_ID=347&ELEMENT_ID=2271 Дженыт разговорник] (роч)
* [http://www.kudymkar.org/komi-perm-rus_slovar Роча перем коми кывчукöр (Башуров-Пыстогов)]
* [http://www.minkpo.ru/taxonomy/term/44 Вильторрез перем коми кыв вылын]

{{Фин-йöгра кыввез}}

[[Category:Wp/koi]]
[[Category:Перем ладорись Коми кытш]]
[[Category:Коми кыв]]
[[Category:Финн-йӧгра кыввез]]

[[br:Komieg-permyakeg]]
[[ca:Komi-permiac (llengua)]]
[[en:Komi-Permyak language]]
[[eo:Komipermjaka lingvo]]
[[es:Komi permio]]
[[fi:Komipermjakin kieli]]
[[it:Lingua permiaca]]
[[ko:코미페르먀크어]]
[[kv:Коми-Перым кыв]]
[[mk:Коми-пермјачки јазик]]
[[nl:Komi-Permjaaks]]
[[nn:Komipermjakisk språk]]
[[no:Komipermjakisk]]
[[pl:Język komi-permiacki]]
[[pt:Língua Komi-permyak]]
[[ru:Коми-пермяцкий язык]]
[[se:Komipermjakgiella]]
[[uk:Комі-перм'яцька мова]]
